\[རྒྱུད་འགྲེལ། 
ངི། 
༡༡ན\]༄༅༅། 
།རྒྱ་གར་སྐད་དུ། 
ཤྲཱི་གུ་ཧྱས་མཱ་ཛ་མ་ཧཱ་ཡོ་ག་ཏནྡྲ་ཨུཏྤཱད་[^1K]ཀྲ་མ་སཱ་དྷ་ན་སཱུ་ཏྲ་མེ་ཤྲ་བ་[^2K]ཀ་ནཱ་མ། 
བོད་སྐད་དུ། 
རྣལ་འབྱོར་ཆེན་པོའི་རྒྱུད་དཔལ་གསང་བ་འདུས་པའི་བསྐྱེད་པའི་རིམ་པབསྒོམ་པའི་[^3K]བསྒོམ་པའི་ཐབས་མདོ་དང་བསྲེས་པ་ཞེས་བྱ་བ། 
དཔལ་རྡོ་རྗེ་སེམས་དཔའ་[^4K]ལ་ཕྱག་འཚལ་ལོ། 
།རྣལ་འབྱོར་ཆེན་པོའི་རྒྱུད་དཔལ་གསང་བ་འདུས་པ་ལ་རྡོ་རྗེ་འཆང་ཆེན་པོ་ལ་སོགས་པའི་སྒྲུབ་པ་ལ་རབ་ཏུ་འཇུག་པ་རྣམས་ཀྱིས་[^5K]བསྐྱེད་པའི་རིམ་པའི་ཏིང་ངེ་འཛིན་ངེས་པར་བྱ་བའི་ཕྱིར་མདོ་དང་བསྲེས་པ་ཞེས་བྱ་བ་ལེའུ་བཅུ་བདུན་པ་ལས་བཏུས་ཏེ་བསྡུ་བར་བྱའོ། 
།དེ་ལ་སྒྲུབ་པ་པོས་ཇི་སྐད་དུ་ལེའུ་བཅུ་གཉིས་པ་ལས། 
དགོན་པ་ཆེན་པོའི་ས་ཕྱོགས་ནི། 
།མེ་ཏོག་འབྲས་བུ་སོགས་པས་བརྒྱན། 
།རི་བོ་དབེན་པའི་ས་ཕྱོགས་སུ། 
།དངོས་གྲུབ་ཐམས་ཅད་བསྡུས་པ་འགྲུབ། 
།ཅེས་བྱ་བ་ལ་སོགས་པ་རྡོ་རྗེའི་ཚིག་གི་ཚུལ་གྱིས་རྗེས་སུ་མཐུན་པའི་གནས་སུ་སེམས་དཔའི་སྐྱིལ་མོ་ཀྲུང་དུ་འདུག་སྟེ། 
སེམས་ཅན་ཐམས་ཅད་ལ་སྙིང་རྗེ་ཆེན་པོའི་སེམས་བསྐྱེད་དེ་ལེའུ་གསུམ་པ་ལས། 
ནམ་མཁའ་[^6K]དབྱིངས་ཀྱི་དབུས་གནས་པར། 
།སངས་རྒྱས་དཀྱིལ་འཁོར་བསྒོམ་པ་ནི། 
།འོད་ཟེར་སྤྲིན་གྱི་ཚོགས་ཆེན་པོ། 
།སངས་རྒྱས་འབར་བའི་འོད་དང་ལྡན། 
།འོད་ཟེར་སྣ་ལྔས་ཀུན་དུ་ཁྱབ། 
།ཀུན་ནས་ཡོངས་སུ་ཟླུམ་པོ་སྟེ། 
།འདོད་པའི་ཡོན་ཏན་ལྔ་ཡིས་བརྒྱན། 
།མཆོད་པ་རྣམ་པ་ལྔས་བརྒྱན་པ། 
།མདོར་ན་དེ་ལྟར་བསྒོམས་ནས་སུ། 
།གཟུགས་ནི་དབུས་སུ་བསྒོམ་པར་[^7K]བྱ། 
།ཞེས་མདོར་བསྡུས་ཏེ་གསུངས་པ་དེ་ལ་དང་པོ་ཁོ་ནར་བྱང་ཆུབ་ཀྱི་སེམས་རྡོ་རྗེའི་གཟུགས་ཅན་ཞེས་བྱ་བ་བསྐྱེད་པར་[^8K]བྱ་བ་སྟེ། 
ལེའུ་བཅོ་ལྔ་པ་ལས། 
རྣམ་པར་སྣང་མཛད་འོད་འདྲ་ཞིང་། 
།རྡོ་རྗེ་སེམས་དཔའ་རྒྱལ་པོ་ཆེ། 
།སངས་རྒྱས་རྡོ་རྗེ་\[༡༡བ\]གསུམ་འཛིན་འགྱུར། 
།ཞེས་གསུངས་པ་འདིས་རྡོ་རྗེ་འཆང་ཆེན་པོ་སྐུ་མདོག་དཀར་པོར་བདག་ཉིད་ཇི་ལྟ་བ་བཞིན་མོས་པར་བྱའོ། 
།དེ་ནས་ལེའུ་དང་པོ་ལས། 
ཡེ་ཤེས་སྒྲོན་མ་ཞེས་བྱ་བའི་ཏིང་ངེ་འཛིན་གསུངས་པའི་ཚུལ་གྱིས་མི་བསྐྱོད་པ་བསྐྱེད་པས་[^9K]ཞེ་སྡང་རྡོ་རྗེར་གྱུར་ནས་ལེའུ་བཅུ་གསུམ་པ་ལས། 
ཁྲོ་བོ་ཞེ་སྡང་གནས་ལས་སྐྱེས། 
།གསོད་ལ་རྟག་ཏུ་བརྩོན་པ་དག 
།སྒྲུབ་པ་མཆོག་གི་ཆོས་ཅན་ལ། 
།གསོད་པའི་དོན་གྱིས་འགྲུབ་པར་འགྱུར། 
།ཞེས་གསུངས་པས་ཡི་གེ་ཧཱུཾ་རིང་པོ་ལས་ཁྲོ་བོའི་[^10K]རྒྱལ་པོ་བཅུ་ཕྱུང་ལ་ལེའུ་བཅུ་བཞི་པ་ལས། 
ཨོཾ་སུམྦྷ་ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་ཁྲོ་བོའི་རྒྱལ་པོ་གནོད་མཛེས་ལ་བཀའ་བསྒོ་བས་ཕྱོགས་བཅུའི་བགེགས་ཀྱི་ཚོགས་བཀུག་ནས་ལེའུ་བཅུ་གསུམ་པ་ལས། 
ཡི་དམ་བཅས་པ་རྫོགས་ནས་ཀྱང་། 
།སྔགས་ཀྱི་གནས་ནི་བསྲུང་བར་བྱ། 
།བསམ་གཏན་སྦྱོར་བ་འདི་ལ་ནི། 
།གནས་ནས་སངས་རྒྱས་བྱིན་གྱིས་རློབ། 
།རྡོ་རྗེ་བདུད་རྩི་རྒྱལ་ཆེན་པོ། 
།རྡོ་རྗེ་ཕུར་བུ་རྣམ་པར་བསྒོམ། 
།མེ་སྟག་འབར་བ་འདྲ་བ་ཡིས། 
།ཕྱོགས་བཅུའི་དཀྱིལ་འཁོར་གདབ་པར་བྱ། 
།ཞེས་གསུངས་པ་འདིས་ཁྲོ་བོ་བདུད་རྩི་ཐབ་[^11K]སྦྱོར་གྱི་ཕུར་བུ་རྣམས་ཀྱིས་ཨོཾ་གྷ་གྷ་ཞེས་བྱ་བ་ལ་སོགས་པའི་སྔགས་ཀྱིས་གནོད་མཛེས་ལ་བཀའ་བསྒོ་སྟེ་ཕུར་བུ་གདབ་བོ། 
།དེ་ནས་འདོད་པའི་རྒྱལ་པོའི་སྔགས་ཀྱིས་རྡོ་རྗེ་རབ་བསམ་པ་དང་། 
ཧཱུཾ་མཛད་ཀྱིས་རྡོ་རྗེའི་དྲ་བ་ཡི་གེ་ཧཱུཾ་གིས་སའི་ཆ་རྡོ་རྗེའི་རང་བཞིན་དུ་བསམ་ཞིང་ཡི་གེ་གསུམ་གྱིས་གོ་ཆ་ལ་སོགས་པ་བྱའོ། 
།དེ་ལྟར་ཕྱོགས་དང་མཚམས་བཅིང་བ་དང་རབ་ལ་སོགས་པའི་ཆོག་སྲུང་བའི་[^12K]འཁོར་ལོ་བསྒོམས་ལ་ལེའུ་གཉིས་པ་ལས། 
དངོས་པོ་མེད་པ་སྒོམ་པའི་དངོས། 
།བསྒོམ་པར་བྱ་བ་བསྒོམ་པ་མིན། 
།དེ་ལྟར་དངོས་པོ་དངོས་མེད་པ། 
།བསྒོམ་པ་དམིགས་སུ་མེད་པའོ། 
།ཞེས་ཚིགས་སུ་བཅད་པའི་དོན་གྱིས་[^13K]སྟོང་པ་ཉིད་ཀྱི་རང་བཞིན་དུ་བསྒོམ་[^14K]མོ། 
།དེ་ནས་ལེའུ་བཅུ་གཅིག་པ་ལས། 
དཀྱིལ་འཁོར་རྡོ་རྗེ་ཀུན་ལས་སྐྱེས། 
།ནམ་མཁའ་རྡོ་རྗེ་དབུས་སུ་བསྒོམ[^15K]། 
།ཞེས་བྱ་བ་ལ་སོགས་པ་གསུངས་པས། 
རླུང་ལ་སོགས་པའི་དཀྱིལ་འཁོར་བཞི་བསྐྱེད་ནས། 
བསྡུ་བ་དག་ཀྱང་རབ་ཏུ་བྱ། 
།ཞེས་བྱ་\[༡༢ན\]བ་ལ་སོགས་པས་སའི་ཆ་བསྐྱེད་ལ་ལེའུ་བཅུ་གཅིག་པ་ལས། 
ཡི་གེ་བྷཱུཾ་གྱིས་[^16K]གནས་བསྒོམ་སྟེ། 
།ཞེས་བྱ་བས་གཞལ་ཡས་ཁང་བསམས་ལ། 
དེར་ལེའུ་དང་པོ་ལས། 
གསལ་བ་ལ་སོགས་དཀྱིལ་འཁོར་ལྡན། 
།དེ་བཞིན་གཤེགས་པ་ཀུན་གྱི་[^17K]གནས་། 
།ཞེས་གསུངས་པ་འདིས་སྣ་ཚོགས་པདྨའི་སྟེང་དུ་ཟླ་བ་ལ་སོགས་པའི་གདན་གྱིས་བརྒྱན་ལ་ལེའུ་བརྒྱད་པ་ལས། 
དཔག་ཚད་བྱེ་བའི་ཁྱོན་ཙམ་ལ། 
།གྲུ་བཞི་ཤིན་ཏུ་མཛེས་པ་ཡི[^18K]། 
།མཆོད་རྟེན་རིན་ཆེན་སྣ་བཞི་པ། 
།གསལ་ཞིང་རང་བཞིན་དྲི་མ་མེད། 
།ཅེས་བྱ་བ་ལ་སོགས་པ་གསུངས་པས། 
དེ་བཞིན་གཤེགས་པ་ཐམས་ཅད་ཀྱི་[^19K]བཞུགས་གནས་[^20K]ཇི་ལྟ་བ་བཞིན་དུ་བསྒོམ་མོ། 
།གནས་ནི་བསྐྱེད་པ་སྔོན་འགྲོ་བས། 
།རྡོ་རྗེ་གསུམ་བསྐྱེད་བསྒོམ་པར་བྱ། 
།ཞེས་གསུངས་པས་ལྷག་པར་མོས་པ་ཅན་གྱི་སེམས་ཀྱིས་བདག་ཉིད་རྡོ་རྗེ་འཆང་ཉིད་དུ་གྱུར་ནས། 
དབུས་ཀྱི་གདན་ལ་སེམས་པའི་སྐྱིལ་མོ་ཀྲུང་གིས་གནས་པར་བསམས་ནས་ལེའུ་དང་པོ་ལས། 
གསལ་བ་དེ་ཡི་ངོ་བོ་ཉིད། 
།སྣ་ཚོགས་གཟུགས་ཀྱིས་ཀུན་དུ་ཁྱབ། 
།སངས་རྒྱས་ཚོགས་ཀྱིས་རབ་ཏུ་[^21K]རྒྱས། 
།འོད་ཟེར་འཕྲོ་བ་མང་པོ་འཁྲུག 
།ཅེས་གསུངས་པ་འདིས་དཀྱིལ་འཁོར་གྱི་འཁོར་ལོ་བཀོད་པའི་ཏིང་ངེ་འཛིན་གྱིས་དབང་དུ་བྱས་ཏེ་ལྷག་པར་མོས་པ་ལ་དམིགས་པར་སྟན་པ་[^22K]ཡིན་ནོ། 
།ད་ནི་རྣལ་འབྱོར་བཞིའི་རིམ་པ་བརྩམ་པར་[^23K]བྱ་སྟེ་དེ་ལ་ལེའུ་བདུན་པ་ལས། 
དམ་ཚིག་ཁུ་ཕྱུང་ཆོ་ག་བཞིན། 
།འབྲས་བུ་འདོད་པས་བཏུང་བར་བྱ། 
།དེ་བཞིན་གཤེགས་པའི་ཚོགས་བསད་ནས། 
།དངོས་གྲུབ་རབ་མཆོག་ཐོབ་པར་འགྱུར། 
།ཞེས་གསུངས་པ་འདིས་ལྷག་པར་མོས་པའི་ཏིང་ངེ་འཛིན་གྱིས་དཀྱིལ་འཁོར་གྱི་འཁོར་ལོ་བཀོད་པའི་དེ་བཞིན་གཤེགས་པ་རྣམས་ཕུང་པོ་ལ་སོགས་པར་བསྡུས་ཏེ། 
གཟུགས་ཕུང་གཏོགས་[^24K]དང་ཞེས་བྱ་བ་ལ་སོགས་པས་དོན་དམ་པའི་དཀྱིལ་འཁོར་དུ་ཞུགས་ལ། 
ལེའུ་གསུམ་པ་ལས། 
ཨོཾ་ཤཱུ་ནྱ་ཏཱ་ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་བྱིན་གྱིས་བརླབ་པའོ། 
།ལེའུ་བརྒྱད་པ་ལས། 
ནམ་མཁའ་དབྱིངས་ཀྱི་[^25K]དབུས་གནས་པར། 
།ཡེ་ཤེས་རྒྱ་མཚོ་བསྒོམ་པར་བྱ། 
།ཞེས་གསུངས་པ་འདིས་ཡེ་ཤེས་རྒྱ་མཚོའི་གཟུགས་སུ་[^26K]ཡོངས་སུ་གྱུར་ནས། 
དེ་ནས་ལྡང་བར་གྱུར་པ་ནི་ཡེ་ཤེས་རྒྱ་མཚོ་ལས་ཉི་མའི་དཀྱིལ་འཁོར་དེའི་སྟེང་དུ་ཟླ་བའི་དཀྱིལ་འཁོར་ཡང་དེའི་སྟེང་དུ་པདྨ་དམར་པོ་འདབ་མ་བརྒྱད་པ་པདྨའི་སྟེང་དུ་ཡི་གེ་གསུམ་བཀོད་དེ། 
དེ་ཐམས་ཅད་བསྡུས་ཏེ་ཟླ་བའི་དཀྱིལ་འཁོར་འདྲ་བར་ཡོངས་སུ་གྱུར་པར་བལྟས་[^27K]ལ། 
དེ་ལས་བྱུང་བའི་འོད་ཟེར་གྱི་འཕྲོ་འདུ་བསྐྱེད་ནས་[^28K]སེམས་ཅན་གྱི་ཁམས་རྣམས་ཡེ་ཤེས་ཀྱི་བདག་ཉིད་ཟླ་བའི་དཀྱིལ་འཁོར་དེ་ཉིད་དུ་རྗེས་སུ་བཅུག་ལ་ལེའུ་གསུམ་པ་ལས། 
ཨོཾ་དྷརྨ་[^29K]དྷཱ་ཏུ་ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་བརྟན་པར་བྱ་བ་འདི་ནི་རྣལ་འབྱོར་ཏེ། 
དེ་བས་ན། 
ཡེ་ཤེས་ཙམ་ལ་སྙོམས་འཇུག་པ། 
།རྣལ་འབྱོར་ཡིན་པར་ཤེས་པར་བྱ། 
།ཞེས་གསུངས་པ་ཡིན་ནོ། 
།དེ་ལ་ལེའུ་བཅུ་གཅིག་པ་ལས། 
རྡོ་རྗེ་མཆོག་གསུམ་ཡི་གེ་སྔགས། 
།ཕྱག་རྒྱ་ཆེན་པོར་རྣམ་བསྒོམ་པ། 
།བྱང་ཆུབ་ཐམས་ཅད་ཐོབ་བྱའི་ཕྱིར། 
།ཡེ་ཤེས་རྡོ་རྗེ་དག་གིས་[^30K]བྱ། 
།ཞེས་བྱ་བ་ལ་སོགས་པ་གསུངས་པས། 
ཟླ་བའི་དཀྱིལ་འཁོར་གྱི་སྟེང་དུ་ཡི་གེ་གསུམ་བཀོད་ལ་རྡོ་རྗེ་ང་རྒྱལ་དེ་ལས་བྱུང་བ། 
།རྡོ་རྗེ་འཆང་ཆེན་པོར་བདག་ཉིད་ཇི་ལྟ་བ་བཞིན་བསྒོམ་པ་ནི་རྗེས་སུ་རྣལ་འབྱོར་རོ། 
།དེ་ནས་ལེའུ་དང་པོ་ལས་གསུངས་པའི་རིག་པའི་སྐྱེས་བུ་གཟུགས་ཅན་ཡེ་ཤེས་ཀྱི་རང་བཞིན་གྱི་ལུས་ཀྱིས་[^31K]སེམས་ཅན་གྱི་དོན་བྱ་བར་མི་ནུས་པས་ན་ལེའུ་བརྒྱད་པ་ལས། 
ནུ་མའི་བར་ནས་ཀླད་པའི་རྒྱ་བར་[^32K]དུ། 
།ཆོག་ཤེས་པས་རྐང་མཐིལ་བར་དུ་དགོད། 
།ལྟེ་བ་རྐེད་པ་གསང་བར་[^33K]རྒྱལ་བའི་སྲས། 
།རིགས་ལྔ་རྣམས་ནི་དགོད་པར་རབ་ཏུ་བྱ། 
།ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་བྱིན་གྱིས་བརླབས་པས་ཕུང་པོ་ལ་སོགས་པའི་ངོ་བོ་ཉིད་ལ་དེ་བཞིན་གཤེགས་པ་ཐམས་ཅད་ཡེ་ཤེས་ཀྱི་རང་བཞིན་ལུས་ལ་རྗེས་སུ་ཞུགས་པར་བྱའོ། 
།དེ་བས་ན་ལེའུ་བཅུ་བདུན་པ་ལས། 
ཕུང་པོ་ལྔ་ནི་མདོར་བསྡུས་ན། 
།སངས་རྒྱས་ལྔར་ནི་རབ་ཏུ་བསྒྲགས། 
།རྡོ་རྗེ་སྐྱེ་མཆེད་ཉིད་དག་ཀྱང་། 
།བྱང་ཆུབ་སེམས་དཔའི་དཀྱིལ་འཁོར་མཆོག 
།ཅེས་གསུངས་པ་ཡིན་ནོ། 
།ད་ནི་སྐུའི་དཀྱིལ་འཁོར་གྱི་ལྷ་རྣམས་ལ་རྗེས་སུ་ཞུགས་པས་ཞལ་གསུམ་ལྟ་བུས་གདུལ་བྱ་རྣམས་ཀྱི་[^34K]དོན་དུ་རྡོ་རྗེ་འཆང་གི་བདག་\[༡༣ན\]ཉིད་དུ་བསྒོམ་པར་བྱའོ། 
།དོན་འདི་ཉིད་བསྟན་པ་ནི་ལེའུ་དང་པོ་ལས། 
རིག་པའི་སྐྱེས་བུ་ཆེན་པོའི་གཟུགས་དེ་བཞིན་གཤེགས་པ་ཐམས་ཅད་ཀྱི་བདག་པོ་སྔགས་ཀྱིས་བྱིན་གྱིས་བརླབས་སོ། 
།བྱིན་གྱིས་བརླབས་མ་ཐག་ཏུ་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་དེ་བཞིན་གཤེགས་པ་ཞལ་གསུམ་པ་ལྟ་བུར་དེ་བཞིན་གཤེགས་པ་ཐམས་ཅད་ཀྱིས་གཟིགས་པར་གྱུར་ཏེ་[^35K]ཞེས་གསུངས་པ་ནི་ཤིན་ཏུ་རྣལ་འབྱོར་རོ། 
།དེ་ནས་རྣམ་པར་སྣང་མཛད་ལ་སོགས་པའི་ཡེ་ཤེས་སེམས་དཔའ་རྗེས་སུ་ཞུགས་པས་སྐུ་ལ་སོགས་པའི་རིམ་པ་འདིས་བྱིན་གྱིས་བརླབ་པར་བྱའོ། 
།དེ་ལ་རིམ་པ་ནི་འདི་ཡིན་ཏེ་ལེའུ་བཅུ་གཅིག་པ་[^36K]ལས། 
རྡོ་རྗེ་དཀྱིལ་འཁོར་དབུས་གནས་པར། 
།ཧཱུཾ་ཞེས་བྱ་བ་རབ་ཏུ་བསྒོམ། 
།གསལ་བའི་དཀྱིལ་འཁོར་དབུས་གནས་པར། 
།ཡི་གེ་ཨོཾ་ནི་རྣམ་པར་བསམ། 
།ཆོས་ཀྱི་དཀྱིལ་འཁོར་དབུས་གནས་པར། 
།ཡི་གེ་ཨཱཿཞེས་[^37K]ཞེས་རྣམ་པར་བསམ། 
།ཞེས་གསུངས་པ་འདིས་མགོ་བོ་དང་ལྐོག་མ་དང་སྙིང་གའི་ཕྱོགས་སུ་ཡི་གེ་གསུམ་རྣམ་པར་བཀོད་ལ། 
དེ་ལས་བྱུང་བའི་སྤྱན་ལ་སོགས་པའི་ཚོགས་ཀྱིས་སྐུ་རྡོ་རྗེ་ལ་སོགས་པ་བཀུག་ལ་ལེའུ་བཅུ་གཉིས་པ་ལས། 
སངས་རྒྱས་སྐུ་འཛིན་དཔལ་དང་ལྡན། 
།ཞེས་བྱ་བ་ལ་སོགས་པའི་ཚིགས་སུ་བཅད་པ་རྣམས་ཀྱིས་གསོལ་བ་བཏབ་[^38K]ལ་རྗེས་སུ་ཞུགས་ནས་ལེའུ་བདུན་པ་ལས། 
སངས་རྒྱས་ཀུན་གྱི་སྐུ་གང་ཡིན། 
།ཞེས་བྱ་བ་ལ་སོགས་པའི་ཚིགས་སུ་བཅད་པ་རྣམས་ཀྱིས་རིགས་གསུམ་གྱི་བདག་ཉིད་ཅན་དུ་ང་རྒྱལ་བསྐྱེད་ལ་ལེའུ་དྲུག་པ་ལས། 
ཨོཾ་སརྦ་ཏ་ཐཱ་ག་ཏ་ཀཱ་ཡ། 
ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་བྱིན་གྱིས་བརླབ་བོ། 
།ལེའུ་དང་པོ་ལས། 
རྡོ་རྗེ་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་གསུངས་པའི་ཚུལ་གྱིས་བསྐྱེད་པ་ནི་དམ་ཚིག་སེམས་དཔའ་ཞེས་བྱའོ། 
།དེ་ནས་ལེའུ་བཅུ་གཉིས་པ་ལས། 
རྣམ་པ་མཆོག་རྣམས་ཀུན་ལྡན་པའི། 
།སྙིང་གར་ཡེ་ཤེས་དམ་ཚིག་དང་། 
།དབུ་རྒྱན་རྡོ་རྗེ་འཛིན་པའི་མཆོག 
།སངས་རྒྱས་ཐམས་ཅད་མཉེས་འགྱུར་བ། 
།འདི་ནི་དམ་ཚིག་མཆོག་ཡིན་ཏེ། 
།དངོས་གྲུབ་ཐམས་\[༡༣བ\]ཅད་འགྲུབ་པའི་མཆོག 
།དམ་ཚིག་མཆོག་གིས་[^39K]རབ་ཏུ་བྱ། 
།ཞེས་གསུངས་པ་འདིས་དམ་ཚིག་སེམས་དཔའི་སྙིང་གར་ཡེ་ཤེས་སེམས་དཔའ་[^40K]ས་བོན་གྱིས་དགུག་པ་དང་། 
དབུ་རྒྱན་ལ་རང་གི་བདག་པོ་བསྒོམ་མོ། 
།དེ་ནས་ལེའུ་བཅུ་གཅིག་པ་ལས། 
སྙིང་གར་ཡི་གེ་ཧཱུཾ་བསམས་ནས། 
།སེམས་ནི་ཐིག་ལེར་གྱུར་པར་གཞག[^41K]།ཅེས་གསུངས་པ་འདིས་ཡེ་ཤེས་སེམས་དཔའི་ཐུགས་ཀར་[^42K]ཡང་སྙིང་པོ་ཡི་གེ་ཧཱུཾ་ཏིང་ངེ་འཛིན་སེམས་དཔའ་བསྒོམ་[^43K]མོ། 
།འདི་ལྟར་བཅོམ་ལྡན་འདས་ཀྱིས་བྱང་ཆུབ་ཀྱི་གོ་འཕང་ནི་འདོད་ཆགས་ལས་སྐྱེ་བར་འགྱུར་བར་རབ་ཏུ་བསྟན་པའི་ཕྱིར། 
ལེའུ་དང་པོ་ལས། 
འདོད་ཆགས་ཆེན་པོའི་ཚུལ་རྡོ་རྗེ། 
།ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པར་མཛད་པ་དེ་བཞིན་དུ་བསྐྱེད་བཞིན་པ་ལ་གནས་པས་དང་པོའི་སྦྱོར་བ་བྱ་སྟེ། 
འདོད་ཆགས་ལ་སྤྱོད་པའི་སེམས་ཅན་རྣམས་ཀྱི་འདོད་པས་ཐར་པ་རབ་ཏུ་བསྟན་པའི་ཕྱིར། 
ལེའུ་བཅུ་བདུན་པ་ལས། 
འདོད་པ་ཐམས་ཅད་ལོངས་སྤྱོད་པའི། 
།ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཞེས་གསུངས་པའི་རིམ་པ་འདིས་ལེའུ་བཅོ་ལྔ་པ་ལས་གསུངས་པའི་མཚན་དང་ལྡན་པའི་གདོལ་པའི་བུ་མོ་ལེགས་པར་བསླབས་པའམ། 
ལང་ན་རང་གི་སྙིང་ག་ནས་ཕྱུངས་ཏེ་[^44K]མདུན་དུ་བཞག་ལ་ལེའུ་བརྒྱད་པ་ལས། 
ནུ་མའི་བར་ནས་ཀླད་པའི་རྒྱས་ཀྱི་བར། 
།ཞེས་བྱ་བ་ལ་སོགས་པ་གསུངས་པས་[^45K]རིགས་ལྔ་དང་བསྲེ་བ་བྱས་ལ་རྡོ་རྗེ་དང་པདྨ་མངོན་པར་འདུས་བྱས་པས་དབང་པོ་གཉིས་ཀྱིས་སྙོམས་པར་འཇུག་པ་བྱ་སྟེ། 
ལེའུ་བདུན་པ་ལས་ཇི་སྐད་དུ། 
བུད་མེད་གཟུགས་ལྡན་མདངས་བཟང་བ། 
།ལོ་གྲངས་བཅུ་དྲུག་ལོན་པ་ལ། 
།བྱིན་གྱིས་བརླབས་ཀྱི་གནས་གསུམ་གྱིས། 
།དབེན་པར་མཆོད་པ་རབ་ཏུ་བརྩམ། 
།དེ་བཞིན་གཤེགས་པའི་བཙུན་མོའི་མཆོག 
།སྤྱན་ལ་སོགས་པ་བསྒོམ་པར་བྱ། 
།དབང་པོ་གཉིས་ནི་མཉམ་སྦྱོར་བས། 
།སངས་རྒྱས་དངོས་གྲུབ་ཐོབ་པར་འགྱུར། 
།ཨོཾ་ཞེས་པ་དང་ཨཱཿཞེས་པས། 
།ཧཱུཾ་དང་ཕཊ་དུ་རྣམ་པར་བརྟག 
།འོད་ཟེར་སྣ་ལྔས་ཁྱབ་པ་ཡི། 
།པདྨ་རྡོ་རྗེ་བསྒོམ་པར་བྱ། 
།ཞེས་གསུངས་པ་འདིས་ཐ་མ་ལ་པའི་ང་རྒྱལ་སྤངས་ལ། 
ཆགས་ཤིང་\[༡༤ན\]ཆགས་པའི་ལྟ་བས་བལྟ[^46K]། 
།འདི་ནི་དམ་ཚིག་དཀྱིལ་འཁོར་རོ། 
།ཞེས་བྱ་བ་འདིས་ཐབས་ཀྱི་རྡོ་རྗེས་མཉེས་པར་[^47K]བྱ་ཞིང་། 
རིན་ཆེན་འབྱུང་ལྡན་གྱི་ང་རྒྱལ་དང་ལྡན་པས་ལེའུ་དྲུག་པ་ལས་གསུངས་པའི་རྗེས་སུ་ཆགས་པའི་སྔགས་བརྗོད་ལ་འཁྱུད་པ་དཔའོ་བྱ་བ་དང་། 
གཞིབ་པ་ལ་སོགས་པ་བྱས་ལ་ཡི་གེ་ཧཱུཾ་གི་གླུ་ལེན་ཅིང་ལས་ལ་གནས་པར་བསྒོམ་མོ། 
།འབྱིན་པའི་སྐབས་སུ་ཕཊ་ཅེས་བརྗོད་ལ། 
བྱང་ཆུབ་ཀྱི་སེམས་ཀྱི་རྡུལ་ཕྲ་རབ་དེ་བཞིན་གཤེགས་པ་ཐམས་ཅད་ལ་སོགས་པའི་འབྱུང་གནས་སུ་བསྒོམས་[^48K]ལ་སྔར་བཤད་པའི་གཞལ་ཡས་ཁང་ན་གནས་པར་བྱའོ། 
།དེ་ནས་དོན་ཡོད་པའི་ང་རྒྱལ་དང་ལྡན་པས་ལེའུ་དྲུག་པ་ལས་གསུངས་པའི་མཆོད་པའི་སྔགས་ཀྱིས་བྱིན་གྱིས་བརླབས་ཏེ་གཞུང་འདི་དག་གིས་ནི་དཀྱིལ་འཁོར་གསུམ་སེམས་དཔའ་གསུམ་གྱི་བདག་ཉིད་ཅན་ཏེ། 
བདག་གི་དོན་ཕུན་སུམ་ཚོགས་པ་དང་པོའི་སྦྱོར་བ་ཞེས་བྱ་བའི་ཏིང་ངེ་འཛིན་ཏོ། 
།དེ་ནས་གཞན་གྱི་དོན་ཕུན་སུམ་ཚོགས་པར་བྱ་བའི་ཕྱིར་ལེའུ་དང་པོ་ལས་གསུངས་པའི་ཡེ་ཤེས་སྒྲོན་མ་རྡོ་རྗེ་ཞེས་བྱ་བའི་ཏིང་ངེ་འཛིན་གསངས་པའི་ཚུལ་གྱིས་མི་བསྐྱོད་པ་ཕྱུང་ལ་དེས་ཞེ་སྡང་ལ་སྤྱོད་པའི་སེམས་ཅན་རྣམས་ཡང་དག་པར་སྦྱངས་ལ་དེ་བཀུག་ནས་རང་གི་ལུས་ལ་བཅུག་ན་ཞེ་སྡང་རྡོ་རྗེར་འགྱུར་རོ། 
།དེ་བཞིན་དུ་རྣམ་པར་སྣང་མཛད་ལ་སོགས་པའི་དཀྱིལ་འཁོར་གྱི་ལྷ་རྣམས་ཕྱུང་ནས། 
དེ་རྣམས་ཀྱིས་གཏི་མུག་ལ་སོགས་པ་ལ་རྗེས་སུ་དགའ་བའི་སེམས་ཅན་རྣམས་ཡང་དག་པར་སྦྱངས་ནས་བསྡུས་ཏེ། 
ཡེ་ཤེས་ཀྱི་འཁོར་ལོར་[^49K]རྗེས་སུ་བཅུག་ལ་སླར་བཀུག་སྟེ་གནས་ཇི་ལྟ་བ་བཞིན་དུ་བཀོད་ནས་ཕྱག་རྒྱ་[^50K]བཞིས་རྒྱས་བཏབ་པ་འདི་ནི་དཀྱིལ་འཁོར་གྱི་མཆོག་ཅེས་བྱ་བའི་ཏིང་ངེ་འཛིན་གཉིས་པའོ། 
།དེ་ནས་ལེའུ་གསུམ་པ་ལས། 
རིན་ཆེན་ཁ་དོག་སྣ་ལྔ་པ། 
།ཡུངས་ཀར་གྱི་ནི་འབྲུ་ཚོད་ཙམ། 
།སྣ་ཡི་རྩེ་མོར་ནན་ཏན་དུ། 
།རྣལ་འབྱོར་རིག་པས་[^51K]རྟག་ཏུ་བསྒོམ། 
།ཞེས་བྱ་བ་ལ་སོགས་པ་ཕྲ་མོའི་སྦྱོར་བའོ། 
།ལེའུ་བདུན་པ་ལས། 
སློང་མོ་ཟ་ཞིང་མི་བཟླས་ཏེ། 
།མ་བསླངས་པ་[^52K]ལ་ཆགས་མི་བྱ། 
།འདོད་པ་ཀུན་ལ་[^53K]ལོངས་སྤྱོད་ཅིང་། 
།སྔགས་ཀྱི་ཡན་\[༡༤བ\]ལག་མ་ཉམས་བཟླས། 
།ཞེས་གསུངས་པ་ལ་སོགས་པས་རྡོ་རྗེའི་[^54K]བཟླས་པ་དྲན་པར་བྱ་སྟེ། 
ལེའུ་བཅུ་གསུམ་པ་ལས། 
བརྗོད་[^55K]ནས་རྡོ་རྗེ་[^56K]སྤྲོ་བ་ནི། 
།རྫོགས་ནས་རབ་ཏུ་བསྡུ་བར་བྱ། 
།ཞེས་བྱ་བ་དག་གི་བཟླས་བརྗོད་བྱས་ལ་ཉེ་བར་བསྡུ་པར་བྱ་སྟེ། 
ལེའུ་བཅུ་བདུན་པ་ལས། 
དེ་ནས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་བཙུན་མོའི་བྷ་ག་ལ་བཞུགས་སོ། 
།དེ་ནས་དེ་བཞིན་གཤེགས་པ་ཐམས་ཅད་ཀྱི་[^57K]བཙུན་མོས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཛིན་ཆེན་པོ་ལ་དགའ་བས་བསྟོད་པ་[^58K]ཞེས་བྱ་བ་འདི་ཐམས་ཅད་བྱ་སྟེ། 
བདག་པོ་རང་ཉིད་དོན་དམ་པའི་བདེན་པ་ལ་ཞུགས་[^59K]ལ། 
དེ་ནས་སྤྱན་ལ་སོགས་པའི་ལྷ་མོ་རྣམས་ཀྱིས་རབ་ཏུ་བསྐུལ་བ་དང་། 
དེ་བཞིན་གཤེགས་པ་རྣམས་ཀྱིས། 
མི་བསྐྱོད་པ་ནི་ཡེ་ཤེས་ཆེ། 
།ཞེས་བྱ་བའི་བསྟོད་པ་རྣམས་ཀྱིས་[^60K]མངོན་པར་བསྟོད་པས་ཡང་དག་པར་སད་པར་[^61K]བྱ་སྟེ། 
ཆོ་ག་བཞིན་ལེགས་པར་མཆོད་ནས་རང་གི་སྐུ་ལ་ལེགས་པར་གཞུག་པར་བྱའོ། 
།དེ་ནས་ལེའུ་བཅུ་པ་ལས། 
ནམ་མཁའ་དབྱིངས་ཀྱི་དབུས་གནས་པར། 
།བཀོད་པའི་དཀྱིལ་འཁོར་བསྒོམ་པར་བྱ། 
།དེ་ཡི་དབུས་གནས་ཡི་གེ་ཧཱུཾ། 
།རང་གི་གཟུགས་སུ་རབ་ཏུ་བརྟག 
།རྡོ་རྗེ་འོད་ཟེར་རབ་ཏུ་འབར། 
།རྣམ་པར་འཕྲོ་བར་བསམ་པར་བྱ། 
།སངས་རྒྱས་ཀྱི་ནི་སྐུ་གསུང་ཐུགས། 
།སྙིང་ལ་དེ་ཡིས་རྣམ་བསྒོམས་ན[^62K]། 
།དེ་མ་ཐག་ཏུ་དེ་འགྱུར་བ། 
།སྐུ་གསུང་ཐུགས་ཀྱི་རྡོ་རྗེ་འཛིན། 
།ཞེས་གསུངས་པ་འདིས་ཡི་གེ་ཧཱུཾ་གིས་ནམ་མཁའི་ཁམས་ཡོངས་སུ་གང་བ་ནི་རྡོ་རྗེ་སེམས་དཔའི་རང་བཞིན་དུ་རྣམ་པར་བསམས་[^63K]ལ་ཉེ་བར་བསྡུ་བར་བྱའོ། 
།དེ་ལྟར་ལས་དང་པོ་པ་རྣམས་རབ་ཏུ་འཇུག་པའི་དམ་ཚིག་དང་སྡོམ་པ་དང་། 
དབང་བསྐུར་བ་ཐོབ་པས་ཐ་མལ་པའི་ང་རྒྱལ་དང་བྲལ་བས་ཐུན་བཞིར་ལྷའི་རྣལ་འབྱོར་ལ་[^64K]གོམས་པས་བདག་དང་གཞན་གྱི་དོན་ཕུན་སུམ་ཚོགས་པ་བསྒྲུབ་པའི་ཕྱིར་ལས་ཀྱི་རབ་ཏུ་དབྱེ་བ་རྣམས་ཀྱང་བྱའོ། 
།རིམ་པ་འདི་ཉིད་ཀྱིས་ལེའུ་བཅུ་བདུན་པ་ལས། 
ལུས་ཀྱི་རྡོ་རྗེ་ཁ་ཟས་དང་། 
།ཕྱི་རོལ་རྡོ་རྗེ་འཛིན་པ་དང་། 
།རྡོ་རྗེ་ཆོས་ལ་རྟག་པར་ནི། 
།སྔགས་བཏོན་[^65K]ཆོ་ག་སྤྱད་པར་བྱ། 
།ཞེས་གསུངས་པའི་\[༡༥ན\]ཏིང་ངེ་འཛིན་འདིས་སྒྲུབ་པའི་ཐབས་ལས་བཤད་པའི་རིམ་པས་ཁ་ཟས་སྦྱང་བ་དང་། 
ལྐོག་མ་སྦྱང་བ་དང་། 
སྙིང་ག་སྦྱང་བ་དག་བྱས་ནས་བདུད་རྩི་ལྔ་ལ་སོགས་པའི་ཟས་ཀྱི་བྱ་བ་དག་ཀྱང་བྱའོ། 
།དེ་ནས་ལེའུ་བཅུ་པ་ལས། 
སྔགས་ཀྱི་སྐྱེས་བུ་ཇི་སྙེད་པ། 
།རྡོ་རྗེ་གསུམ་གྱི་ཡེ་ཤེས་རྫོགས། 
།དབང་པོ་གཉིས་ནི་སྦྱོར་བ་ཡིས། 
།དངོས་པོ་ཐམས་ཅད་བརྟག་པར་བྱ། 
།ཞེས་གསུངས་པ་འདིས་རྡོ་རྗེ་དང་པདྨ་ཡང་དག་པར་སྦྱར་བས་ཞི་བ་ལ་སོགས་པའི་ལས་ཐམས་ཅད་རབ་ཏུ་བསྒྲུབ་པའི་ཡི་གེ་གསུམ་གྱི་སྔགས་དང་། 
ཕྲེང་བའི་སྔགས་དང་། 
གསང་སྔགས་དང་། 
སྨན་དང་། 
ནང་གི་སྦྱིན་སྲེག་གིས་ཀྱང་ལས་ཐམས་ཅད་རབ་ཏུ་བསྒྲུབ་པར་བྱ་སྟེ། 
འདི་ནི་ལས་ཀྱི་མཆོག་ཅེས་བྱ་བའི་ཏིང་ངེ་འཛིན་གསུམ་པའོ། 
།དེ་ལྟར་མདོ་དང་བསྲེས་པ་རྒྱས་པར་བསྟན་ནས། 
ད་ནི་མདོར་བསྡུས་ནས་བཤད་པར་བྱ་སྟེ། 
དེ་ལ་ཐོག་མར་གནས་ངེས་པ་དང་། 
སྙིང་རྗེ་ཆེན་པོ་ལ་དམིགས་པ་དང་། 
སྲུང་བའི་[^66K]འཁོར་ལོ་བསྒོམ་པ་དང་། 
སྟོང་པ་ཉིད་ལ་དམིགས་པ་དང་། 
སའི་ཆ་བསྐྱེད་པ་[^67K]དང་། 
གཞལ་ཡས་ཁང་དང་། 
དཀྱིལ་འཁོར་དགོད་པ་དང་། 
དོན་དམ་པའི་དཀྱིལ་འཁོར་ལ་འཇུག་པ་དང་། 
ལྡང་བ་དང་། 
ཉི་མའི་དཀྱིལ་འཁོར་ལ་དམིགས་པ་དང་། 
མཐར་ཟླ་བའི་དཀྱིལ་འཁོར་དང་། 
རྡོ་རྗེ་འཆང་ཆེན་པོ་བསྐྱེད་པ་དང་། 
སྔགས་ཀྱི་[^68K]བྱིན་གྱིས་བརླབས་པས་ཕུང་པོ་ལ་སོགས་པ་དགང་བ་དང་། 
སྐུ་གསུང་ཐུགས་ཀྱི་[^69K]བྱིན་གྱིས་བརླབས་པ་དང་ལྡན་པའི་འདུས་བྱས་པ་དང་། 
རྡོ་རྗེ་དང་པདྨ་འདུས་བྱས་པ་དང་། 
རྗེས་སུ་ཆགས་པའི་རྡོ་རྗེ་བྱིན་གྱིས་བརླབས་པ་[^70K]དང་། 
དཀྱིལ་འཁོར་ཕྱུང་བ་དང་། 
ཕྲ་མོའི་སྦྱོར་བ་དང་། 
རྡོ་རྗེའི་བཟླས་པ་དང་། 
ངག་གི་བཟླས་པ་དང་། 
དོན་དམ་པ་ལ་ཞུགས་པ་དང་། 
རབ་ཏུ་བསྐུལ་བས་བསླང་པ་དང་། 
བསྟོད་པ་བྱེད་པ་དང་། 
ཉེ་བར་བསྡུ་བ་དང་། 
ལས་ཀྱི་རབ་ཏུ་དབྱེ་བ་རྣམས་སུ་ཤེས་པར་བྱའོ། 
།རྣལ་འབྱོར་ཆེན་པོའི་རྒྱུད་དཔལ་གསང་བ་འདུས་པའི་བསྐྱེད་རིམ་གྱི་[^71K]སྒྲུབ་པའི་ཐབས་མདོ་དང་བསྲེས་པ་ཞེས་བྱ་བ། 
སློབ་དཔོན་ཆེན་པོ་ཀླུ་སྒྲུབ་ཀྱི་ཞལ་སྔ་[^72K]ནས་མཛད་པ་རྫོགས་སོ།། 
།།རྒྱ་གར་གྱི་མཁན་པོ་དྷརྨ་[^73K]ཤྲཱི་བྷ་དྲ་[^74K]དང་ལོ་ཙཱ་བ་དགེ་སློང་\[༡༥བ\]རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པ[^75K]།།

[^1K]: ཨུཏྤ་ཏེ། སྣར་ཐང་། པེ་ཅིན།
[^2K]: ནཾ་སྱ་སཱུ་ཏྲེ་མེ་བ་ལ། སྣར་ཐང་། པེ་ཅིན།
[^3K]: པའིབསྒོམ་པའི། སྣར་ཐང་། པེ་ཅིན།
[^4K]: སེམས་པ། སྣར་ཐང་། པེ་ཅིན།
[^5K]: ཀྱི། སྣར་ཐང་། པེ་ཅིན།
[^6K]: ནམ་མཁའི། སྣར་ཐང་།
[^7K]: སྒོམ་པར། སྣར་ཐང་། པེ་ཅིན།
[^8K]: སྐྱེད་པར། སྣར་ཐང་། པེ་ཅིན།
[^9K]: རྗེས་སུ་ཞུགས་པས། སྣར་ཐང་། པེ་ཅིན།
[^10K]: ཁྲོ་བོ། སྣར་ཐང་། པེ་ཅིན།
[^11K]: ཐལ། སྣར་ཐང་། པེ་ཅིན།
[^12K]: བསྲུང་བའི། སྣར་ཐང་། པེ་ཅིན།
[^13K]: གྱི། སྣར་ཐང་།
[^14K]: སྒོམ། སྣར་ཐང་། པེ་ཅིན།
[^15K]: སྒོམ། སྣར་ཐང་། པེ་ཅིན།
[^16K]: བྷྲུཾ་གྱི། སྣར་ཐང་། པེ་ཅིན།
[^17K]: གྱིས། སྣར་ཐང་། པེ་ཅིན།
[^18K]: ཡིས། སྣར་ཐང་། པེ་ཅིན།
[^19K]: ཀྱིས། སྣར་ཐང་། པེ་ཅིན།
[^20K]: ནས། སྣར་ཐང་། པེ་ཅིན།
[^21K]: ཀུན་ཏུ། སྣར་ཐང་། པེ་ཅིན།
[^22K]: དམིགས་པ་བསྟན་པ། སྣར་ཐང་། པེ་ཅིན།
[^23K]: ཙམ་པར། སྣར་ཐང་། པེ་ཅིན།
[^24K]: རྟོགས། སྣར་ཐང་། པེ་ཅིན།
[^25K]: ཀྱིས། སྣར་ཐང་། པེ་ཅིན།
[^26K]: སུ། ཞེས་པར་མ་གཞན་ནང་མེད།
[^27K]: ལྟས། སྣར་ཐང་། པེ་ཅིན།
[^28K]: ཕྲོ་བ། སྣར་ཐང་། པེ་ཅིན།
[^29K]: དྷརྨཱ། སྣར་ཐང་། པེ་ཅིན།
[^30K]: གི། སྣར་ཐང་། པེ་ཅིན།
[^31K]: ལུས་ཀྱིས། ཞེས་པར་མ་གཞན་ནང་མེད།
[^32K]: རྒྱས་བར། སྣར་ཐང་། པེ་ཅིན།
[^33K]: གསང་བ། སྣར་ཐང་། པེ་ཅིན།
[^34K]: ཀྱིས། སྣར་ཐང་། པེ་ཅིན།
[^35K]: ཏོ། སྣར་ཐང་། པེ་ཅིན།
[^36K]: བཅུ་པ། སྣར་ཐང་། པེ་ཅིན།
[^37K]: ཨཞེས། སྣར་ཐང་། པེ་ཅིན།
[^38K]: བཏབ་པ། པེ་ཅིན།
[^39K]: གི། སྣར་ཐང་། པེ་ཅིན།
[^40K]: སེམས་དཔའི། སྣར་ཐང་། པེ་ཅིན།
[^41K]: བཞག། སྣར་ཐང་། པེ་ཅིན།
[^42K]: སྙིང་གར། སྣར་ཐང་། པེ་ཅིན།
[^43K]: སྒོམ། པེ་ཅིན།
[^44K]: ཕྱུང་སྟེ། སྣར་ཐང་། པེ་ཅིན།
[^45K]: གསུངས་པའི། སྣར་ཐང་། པེ་ཅིན།
[^46K]: ལྟ། སྣར་ཐང་། པེ་ཅིན།
[^47K]: རྡོ་རྗེ་གཉིས་པར། པེ་ཅིན། རྡོ་རྗེ་མཉེས་པར། སྣར་ཐང་།
[^48K]: བསྒོམ། སྣར་ཐང་། པེ་ཅིན།
[^49K]: འཁོར་ལོ། སྣར་ཐང་། པེ་ཅིན།
[^50K]: བརྒྱ། སྣར་ཐང་།
[^51K]: རིགས་པས། སྣར་ཐང་། པེ་ཅིན།
[^52K]: སླངས་པ། སྣར་ཐང་། པེ་ཅིན།
[^53K]: ལས། སྣར་ཐང་། པེ་ཅིན།
[^54K]: རྡོ་རྗེ། སྣར་ཐང་། པེ་ཅིན།
[^55K]: རྗོད། སྣར་ཐང་། པེ་ཅིན།
[^56K]: རྡོ་རྗེའི། སྣར་ཐང་། པེ་ཅིན།
[^57K]: ཐམས་ཅད་པའི། སྣར་ཐང་། པེ་ཅིན།
[^58K]: བསྟོད་པས། སྣར་ཐང་། པེ་ཅིན།
[^59K]: ཞུགས་པ། སྣར་ཐང་། པེ་ཅིན།
[^60K]: ཀྱི། སྣར་ཐང་། པེ་ཅིན།
[^61K]: བསད་པར། སྣར་ཐང་། པེ་ཅིན།
[^62K]: བསྒོམ་ལ། སྣར་ཐང་། པེ་ཅིན།
[^63K]: བསམ། སྣར་ཐང་། པེ་ཅིན།
[^64K]: ལ། ཞེས་པར་མ་གཞན་ནང་མེད།
[^65K]: སྟོན། སྣར་ཐང་། པེ་ཅིན།
[^66K]: བསྲུང་བའི། སྣར་ཐང་། པེ་ཅིན།
[^67K]: སྐྱེད་པ། པེ་ཅིན།
[^68K]: ཀྱིས། པེ་ཅིན།
[^69K]: ཀྱིས། སྣར་ཐང་། པེ་ཅིན།
[^70K]: བརླབ་པ། སྣར་ཐང་།
[^71K]: སྐྱེད་རིམ་གྱིས། སྣར་ཐང་། པེ་ཅིན།
[^72K]: སྔ། ཞེས་པར་མ་གཞན་ནང་མེད།
[^73K]: དྷརྨཱ། སྣར་ཐང་། པེ་ཅིན།
[^74K]: བྷྲ་དྲཱ། སྣར་ཐང་། པེ་ཅིན།
[^75K]: ཕབ་པའོ། སྣར་ཐང་། པེ་ཅིན།