\[རྒྱུད་འགྲེལ། 
ཟ། 
༢༠༨བ\]﻿༄༅༅།།རྒྱ་གར་སྐད་དུ།ཀུ་ལི་ག་ན་མ་ཏཏྟྭ་ནཱི་ར་ན་[^1K]མ།།བོད་སྐད་དུ།རིགས་ལྡན་མའི་དེ་ཁོ་ན་ཉིད་ངེས་པ་ཞེས་བྱ་བ།རྡོ་རྗེ་མཁའ་འགྲོ་མ་རྣམས་[^2K]ལ་ཕྱག་འཚལ་ལོ།།རིགས་ལྡན་མ་[^3K]སུམ་ཅུ་རྩ་བདུན་པོ་རྣམས་བཤད་དེ།རིགས་ལྡན་མ་སུམ་ཅུ་རྩ་བདུན་མ་ནི་འདི་ལྟ་སྟེ།རྩ་བའི་རྒྱུད་དུ་གསུངས་པའི་རིགས་ལྡན་མ་རྡོ་རྗེ་ཕག་མོ་ནི།རིག་བྱེད་མ་ཌོམྦི་མའོ།།མཁའ་འགྲོ་མ་ནི་དམངས་རིགས་མའོ།།ལཱ་མ་ནི་རྒྱལ་རིགས་མའོ།།དུམ་སྐྱེས་མ་ནི་རྗེའུ་རིགས་མའོ།།གཟུགས་ཅན་མ་ནི་བྲམ་ཟེ་མའོ།།ཁྭ་གདོང་མ་ནི་ཀླ་ཀློ་མའོ།།འུག་པའི་གདོང་ཅན་མ་ནི་ཕྱག་དར་མའོ།།ཁྱི་གདོང་མ་ནི་གདོལ་པ་ཅན་མའོ།།ཕག་གདོང་མ་ནི་ཉེ་བའི་གླིང་མའོ།།གཤིན་རྗེའི་མཆེ་བ་ཅན་མ་ནི་རི་ཁྲོད་མའོ།།གཤིན་རྗེའི་ཕོ་ཉ་མོ་ནི་ཉ་གསོད་མའོ།།གཤིན་རྗེའི་མཆེ་བ་གཙིགས་མ་ནི་[ལྦོས་]བྱེད་མའོ།།གཤིན་རྗེ་བསླབ་བྱེད་མ་ནི་འབར་བ་རི་མའོ།།རབ་ཏུ་གཏུམ་མོ་ནི་འདྲི་མཁན་མ་དང་ཐགས་མཁན་མའོ།།གཏུམ་པའི་མིག་ཅན་མ་ནི་ཆང་འཚོང་མའོ།།འོད་ལྡན་མ་ནི་ཕྲེང་འཚོང་མའོ།།སྣ་ཆེན་མ་ནི་སྟག་གཟིག་མའོ།།དཔའ་བོའི་བློ་མ་ནི་མི་སྨིན་མའོ།།མིའུ་[^4K]ཐུང་མ་ནི་སྨྱུག་[^5K]གར་མའོ།།སྲིན་པོའི་དབང་ཕྱུག་མ་ནི་འཁར་བ་མཁན་མའོ།།ཤིང་གྲིབ་མ་[^6K]ནི་ནོར་བུ་མཁན་མའོ།།ས་སྲུང་[^7K]མ་ནི་ལྕགས་མཁན་མའོ།།འཇིགས་བྱེད་ཆེན་པོ་མ་ནི་རྒྱ་སྐྱེགས་མཁན་མའོ།།རླུང་གི་ཤུགས་ཅན་མ་ནི་སྲིན་མཁན་མའོ།།ཆང་འཐུང་མ་ནི་ཏིལ་མཁན་མའོ།།ལྷ་མོ་སྔོ་བསངས་མ་ནི་འདྲེག་[^8K]མཁན་མའོ།།ཤིན་ཏུ་བཟང་མོ་ནི་པགས་པ་མཁན་མའོ།།རྟ་རྣ་མ་ནི་ཤིང་འཚོང་མའོ།།བྱ་གདོང་མ་[^9K]ནི་སྨྱིག་མ་འཚོང་མའོ།།འཁོར་ལོའི་ཤུགས་ཅན་མ་ནི་ཤན་པ་མའོ།།དུམ་སྐྱེས་མ་ནི་ཁུར་[^10K]མཁན་མའོ།།ཆང་དགའ་མ་ནི་སྲུབ་མཁན་མའོ།།འཁོར་ལོའི་གོ་ཆ་མ་ནི་གར་མཁན་མའོ།།ཤིན་ཏུ་དཔའ་མོ་ནི་ཚོས་མཁན་མའོ།།སྟོབས་ཆེན་མ་ནི་ཉ་ཤ་འཚོང་མའོ།།འཁོར་ལོས་སྒྱུར་མ་ནི་རྫ་མཁན་མའོ།།བརྩོན་ཆེན་མ་ནི་རྩིས་མཁན་མའོ།།དེ་རྣམས་ནི་གོ་རིམས་ཇི་ལྟ་བར་ཕྱི་རོལ་དུ་ལོངས་སྤྱོད་ཅིང་དུས་ཚོད་ལ་བབ་པའི་ཉིན་པར་ལོངས་སྤྱོད་པ་སྟེ།ལས་ཀྱི་ཚོགས་རྣམས་ཀྱིས་འཇིག་རྟེན་པའི་དངོས་གྲུབ་སྒྲུབ་པའི་[^11K]དོན་དུ།སྔོན་ལ་རིགས་ཀྱི་ཕོ་ཉ་མོ་དེ་རྣམས་ལ་མཆོད་པའི་ཆོ་ག་བྱ་བར་བཅོམ་ལྡན་འདས་ཀྱིས་གསུངས་སོ།།ད་ནི་རང་གི་གཟུགས་ཡོངས་སུ་བསྒྱུར་བ་རྣམས་ཀྱིས་དམ་ཚིག་གི་ཕོ་ཉ་མོ་རྣམས་བཤད་དེ།འདིར་རིགས་ལྡན་མ་རྡོ་རྗེ་ཕག་མོ་ནི་ཀུན་གྱི་གཟུགས་ཐམས་ཅད་ཡོངས་སུ་བསྒྱུར་མའོ།།རྡོ་རྗེ་མཁའ་འགྲོ་མ་ནི་ཁྱི་མོའོ།།ལཱ་མ་ནི་རྟ་མོའོ།།དུམ་སྐྱེས་མ་ནི་གླང་པོ་མའོ།།གཟུགས་ཅན་མ་ནི་བའོ།།རབ་ཏུ་གཏུམ་མ་ནི་ལུག་མའོ།།གཏུམ་པའི་མིག་ཅན་མ་ནི་ར་མོའོ།།འོད་ལྡན་མ་ནི་རི་དགས་མའོ།།སྣ་ཆེན་མ་ནི་བོང་མོའོ།།དཔའ་བོའི་བློ་མ་ནི་ཕག་མོའོ།།མིའུ་ཐུང་མ་ནི་རྔ་[^12K]མོའོ།།སྲིན་པོའི་དབང་ཕྱུག་མ་ནི་ནགས་ཀྱི་ཝ་མོའོ།།ཤིང་གྲིབ་མ་ནི་ནགས་མཐའི་སེང་གེ་མའོ།།ས་སྲུང་[^13K]མ་ནི་བསེ་རུ་གཅིག་མའོ།།འཇིགས་བྱེད་ཆེན་མོ་ནི་སྟག་མོའོ།།རླུང་གི་ཤུགས་ཅན་མ་ནི་རི་ཁྲོད་མའོ།།ཆང་འཐུང་མ་ནི་ནེའུ་ལེ་མའོ།།ལྷ་མོ་སྔོ་བསངས་མ་ནི་འབྲི་མོའོ།།ཤིན་ཏུ་སྔོ་བསངས་མ་ནི་སྤྱང་མོའོ།།རྟ་རྣ་མ་ནི་སྲམ་མོའོ།།བྱ་གདོང་མ་ནི་བྱི་ལ་མའོ།།འཁོར་ལོའི་ཤུགས་ཅན་ཆེན་མོ་ནི་ཆུ་སྲིན་ཀུམྦྷི་ར་མའོ།།དུམ་སྐྱེས་མ་ནི་འགྲོན་[^14K]བུ་མའོ།།ཆང་དགའ་མ་ནི་ཆུ་སྲིན་བྱིས་པ་གསོད་མའོ།།འཁོར་ལོའི་གོ་ཆ་མ་ནི་ཉ་མོའོ།།ཤིན་ཏུ་དཔའ་མོ་ནི་ཆུ་སྲིན་མ་ཀ་ར་མོའོ[^15K]།།སྟོབས་ཆེན་མ་ནི་རུས་སྦལ་ཆུང་ཤོས་མའོ།།འཁོར་ལོས་སྒྱུར་མ་ནི་རུས་སྦལ་མོའོ།།བརྩོན་ཆེན་མ་[^16K]ནི་དུང་མོའོ།།ཁྭ་གདོང་མ་ནི་རྨིགས་པ་མའོ[^17K]།།འུག་གདོང་མ་ནི་བྱི་བ་མའོ།།ཁྱི་གདོང་མ་ནི་མ་ཧེ་མའོ།།ཕག་གདོང་མ་ནི་སྤྲེའུ་མའོ།།གཤིན་རྗེའི་མཆེ་བ་ཅན་མ་ནི་བ་མེན་མའོ།།གཤིན་རྗེ་ཕོ་ཉ་མོ་ནི་སྲོག་ཆགས་ཤི་ལ་ཀི་མའོ།།གཤིན་རྗེ་མཆེ་བ་གཙིགས་མ་ནི་མཛེས་ཏ་ཀྲི་མོའོ[^18K]།།གཤིན་རྗེ་རླག་[^19K]བྱེད་མ་ནི་རྩངས་པ་མོའོ།།འདི་དག་ནི་སྐམ་ལ་གནས་པ་དང་།གཤེར་ལ་གནས་པ་དང་།ནགས་ན་གནས་པ་རྣམས་ཀྱི་གཟུགས་ཡོངས་སུ་བསྒྱུར་བ་ལྷ་མོ་རྣམས་ཀྱི་དམ་ཚིག་སྟེ།གང་གི་ཚེ་རྣལ་འབྱོར་པ་རྣམས་རང་རང་གི་རང་བཞིན་གཟུགས་དེ་རྣམས་སུ་ཤེས་ན་རྣལ་འབྱོར་མ་སུམ་ཅུ་རྩ་དྲུག་གི་དངོས་གྲུབ་ཏུ་འགྱུར་རོ།།ད་ནི་ནམ་མཁའ་[^20K]ལ་སྤྱོད་པ་རྣམས་ཀྱི་གཟུགས་ཡོངས་སུ་བསྒྱུར་བ་བཤད་པ་སྟེ[^21K]།།འདིར་ཡང་རིགས་ལྡན་མ་རྡོ་རྗེ་ཕག་མོ་ཉིད་ཐམས་ཅད་ཀྱི་གཟུགས་སུ་བསྒྱུར་མའོ།།དེ་ལ་རྡོ་རྗེ་མཁའ་འགྲོ་མ་ནི་ཁུག་རྟ་མའོ།།ལཱ་མ་ནི་ནེ་ཙོ་མའོ།།དུམ་སྐྱེས་མ་ནི་བྱ་ཤ་རི་ཀ་མོའོ།།གཟུགས་ཅན་མ་ནི་བྱ་ཀོ་ཀི་ལ་མའོ།།རབ་ཏུ་གཏུམ་མོ་ནི་བྱ་[^22K]ལ་བི་མའོ།།གཏུམ་པའི་མིག་ཅན་མ་ནི་ཕུག་རོན་མའོ།།འོད་ལྡན་མ་ནི་ཁྭ་མོའོ།།སྣ་ཆེན་མ་ནི་མཆིལ་པ་མོའོ[^23K]།།དཔའ་བོའི་བློ་ཅན་མ་ནི་ངུར་པ་[^24K]མའོ།།མི་མཐུན་[^25K]མ་ནི་ངང་པ་མའོ།།སྲིན་པོའི་དབང་ཕྱུག་མ་ནི་ཆུ་སྲེག་[^26K]མའོ།།ཤིང་གྲིབ་མ་ནི་བྱ་ཀོ་དྷི་[^27K]མའོ།།ས་སྲུང་[^28K]མོ་ནི་ཀྲུང་གྲུང་[^29K]མོའོ།།འཇིགས་བྱེད་ཆེན་པོ་[^30K]ནི་བྱ་རྒོད་མའོ།།རླུང་གི་ཤུགས་འཆང་མ་ནི་[^31K]བྱ་ཌཱ་ཀི་མོའོ།།ཆང་མཐུང་[^32K]མ་ནི་འོལ་བ་མོའོ།།ལྷ་མོ་སྔོ་བསངས་ནི་བྱ་བུནྡྷ་ཙི་ལི་ཀ་མོའོ[^33K]།།ཤིན་ཏུ་བཟང་མོ་ནི་ཁྱིམ་བྱ་མོའོ།།རྟ་རྣ་མོ་ནི་བྱ་ཀ་ཀ་མཆུ་རིངས་མོའོ[^34K]།།བྱ་གདོང་མ་ནི་ཧ་རི་རྡ་ཀ་རི་མོའོ།།འཁོར་ལོའི་ཤུགས་ཅན་མ་ནི་ངང་སྐྱ་མོའོ།།དུམ་སྐྱེས་མ་ནི་བྱ་ཀོ་ཀི་ལི་[^35K]ཀུ་ཀུ་ཧི་མའོ།།ཆང་དགའ་མ་ནི་བྱ་རི་རྩ་ཀི་མའོ།།འཁོར་ལོའི་གོ་ཆ་མ་ནི་ཁྲ་མའོ[^36K]།།བཅོམ་ལྡན་འདས་ཤིན་ཏུ་དཔའ་མོ་ནི་སྲེག་པ་མོའོ།།སྟོབས་ཆེན་མ་ནི་བྱ་ས་ད་ས་མོའོ།།འཁོར་ལོས་སྒྱུར་མ་ནི་ཆུ་བྱ་མོའོ།།བརྩོན་ཆེན་མོ་[^37K]ནི་ཆུ་སྐྱར་མོའོ།།ཁྭ་གདོང་མ་ནི་བྱ་ལ་ཚ་ན་ཚི་མོའོ།།འུག་གདོང་མ་ནི་བྱ་བང་མོའོ།།ཁྱི་གདོང་མ་ནི་བྱ་འུག་ནག་མོའོ།།ཕག་གདོང་མ་ནི་འུག་པ་མོའོ།།གཤིན་རྗེ་མཆེ་བ་ཅན་ནི་བྱ་ཀ་ལིར་མོའོ།།གཤིན་རྗེ་ཕོ་ཉ་མོ་ནི་བྱ་ཏི་ཏི་བི་མོའོ།།གཤིན་རྗེ་མཆེ་བ་གཙིགས་མ་ནི་བྱ་མགོ་གཉིས་མའོ།།གཤིན་རྗེ་འཇོམས་མ་ནི་བྱ་ཨ་མ་བ་ར་ཀི་མོའོ།།འདི་དག་ནི་ནམ་མཁའ་ལ་སྤྱོད་པ་རྣམས་ཀྱི་གཟུགས་ཡོངས་སུ་བསྒྱུར་བ་རྣམས་ཏེ།རྣལ་འབྱོར་མ་སུམ་ཅུ་རྩ་དྲུག་རྣམས་སོ།།སྐམ་ལ་གནས་པ་དང་།ཆུ་ལ་གནས་པ་དང་།ནམ་མཁའ་ལ་གནས་པ་རྣམས་གཅིག་ལ་གཅིག་བསྣུན་ཏེ་ཤི་བ་དེ་དག་གི་ཤ་ཁ་ན་མ་ཐོ་བ་མེད་པ་ཇི་ལྟར་རྙེད་པ་དང་།བདུད་རྩི་ལྔ་མཉམ་བར་བྱས་ལ།འོག་ནས་བཤད་པའི་རིམ་པས་དུར་ཁྲོད་ཀྱིས་གཞིར་རི་ལུར་བྱས་ཏེ།གསུང་གི་རྡོ་རྗེ་ལ་སོགས་པའི་མཆོད་པ་རྣམས་ཀྱིས་སྦྲགས་[^38K]ཏེ་བསྒྲུབ་པར་བྱའོ།།དེ་ནས་ཇི་ལྟར་རྙེད་པའི་དམ་ཚིག་གི་རྫས་རྣམས་རྟོགས་པས་རབ་ཏུ་སྤར་ཏེ་བདུད་རྩིར་བྱས་ཏེ་སྦྱངས་པས་རྡོ་རྗེ་མཆོད་པའི་དུས་སུ་ནི་རྣལ་འབྱོར་མ་རྣམས་ལ་སྔགས་པས་དབུལ་བར་བྱའོ།།བསྒོམ་པའི་དུས་སུ་ནི་ཡང་དག་པར་སྤྱོད་པའོ།།ཡང་དག་པར་སྤྱོད་པའི་དུས་སུ་སྙོམས་པར་འཇུག་པར་བྱའོ།།སྙོམས་པར་འཇུག་པའི་དུས་སུ་ནི་རི་ལུ་དེ་བདག་ཉིད་ཀྱི་ཁར་བཞག་ཅིང་ཤེས་རབ་ཀྱི་ཁར་ཡང་གཞུག་གོ།།དཔའ་བོ་དང་དཔའ་མོའི་དབང་ཕྱུག་མ་རྣམས་ཀྱི་ཁར་ཡང་གཞུག་པར་བྱའོ།།འདི་དག་ནི་དམ་ཚིག་གི་མཆོད་པའི་ངེས་པའི་ཚིག་གོ།།ད་ནི་མཆོད་པའི་ཆོ་ག་བཤད་དེ།།འདིར་ཕྱི་དང་ནང་གི་རིགས་བྲལ་མ་རྡོ་རྗེ་ཕག་མོ་ནི་མི་འགྱུར་བ་ཆེན་པོ་བདེ་བའི་འབྲས་བུ་ཡིན་པས་ན།འབྲིང་དང་མཆོག་གི་དབུགས་ཀྱིས་[^39K]དུས་ཀུན་དུ་མཆོད་པར་བྱ་སྟེ།སྔགས་པ་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུའོ།།འཇིག་རྟེན་པའི་དངོས་གྲུབ་ཀྱི་དོན་དུ་ནི་རྡོ་རྗེ་མཁའ་འགྲོ་མ་ལ་སོགས་པ་རྣམས་གོ་རིམས་ཇི་ལྟ་བའི་ཁྱད་པར་གྱིས་མཆོད་པར་བྱའོ།།ཕྱི་རོལ་དུ་ཆུ་སྲིན་མ་ཀ་རར་ཡང་དག་པར་འཕོས་པ་ནི་ཞལ་ཤར་ཕྱོགས་མ་སྟེ།རྡོ་རྗེ་མཁའ་འགྲོ་མ་ལ་བསད་པའི་ལས་བྱ་བའི་དོན་དུ་མཆོད་པར་བྱའོ།།འོག་ཏུ་ཡང་དག་པར་འཕོས་པ་ལ་གཡས་པའི་ཞལ་ཏེ་ལཱ་མ་ལ་དབང་གི་ལས་བསྒྲུབ་པའི་དོན་དུའོ།།ཉ་ཁྱི་བར་ཡང་དག་པར་འཕོས་པ་ན་ནུབ་ཀྱི་ཞལ་ཏེ།དུམ་སྐྱེས་མ་ལ་རེངས་པའི་དོན་དུའོ།།སྲང་དུ་ཡང་དག་པར་འཕོས་པ་ལ་གཡོན་གྱི་ཞལ་ཏེ་གཟུགས་ཅན་མ་ལ་ཞི་བར་བྱེད་པའི་དོན་དུ་སྟེ།ཟླ་བ་དེའི་རྒྱུ་སྐར་ས་རི་ཡང་དག་པར་འཕོས་པ་ནི་སྔགས་པས་མཆོད་པར་བྱའོ།།གཞན་རྣམས་ནི་ཟླ་བ་དག་གི་[^40K]ཐ་མར་རོ།།ལོའི་དུས་ཀྱི་ཆར་ཟད་པ་[^41K]རྣམས་བཞི་པོ་ནོར་དང་།ནོར་གྱི་ལན་དང་།འཕེལ་བ་དང་འཇོམས་པ་ཞེས་བྱ་བར་ཕྱེ་བ་དེ་རྣམས་ཀྱི་ཡང་དག་པར་འཕོས་པའི་ཉིན་པར་རིམ་[^42K]བཞིན་རྣམས་ལ་ཇི་ལྟར་བཤད་པའི་རིམ་པས་མཁའ་འགྲོ་མ་བཞི་པོ་རྣམས་སུ་ལོངས་སྤྱོད་པར་བྱའོ།།བཅོམ་ལྡན་འདས་ཀྱི་[^43K]ཐུགས་གསུང་སྐུ་ཞལ་[^44K]དབྱེ་བས།ཤར་དང་།ལྷོ་དང་།ནུབ་དང་།བྱང་ཕྱོགས་ཀྱི་ལྷ་མོ་རྣམས་ཁོང་དུ་ཆུད་པར་བྱའོ།།བསད་པ་ལ་སོགས་པའི་ལས་རྣམས་[^45K]སྒྲུབ་པར་བྱེད་པ་ལ་སོགས་པའི་ཁམས་ཀྱི་དབྱེ་བས་ངེས་པ་[^46K]ཡང་ཡིན་ནོ།།དེ་ལྟར་ཐམས་ཅད་དུ་ཞལ་གྱི་དབྱེ་བས་བཤད་པའི་ལས་ཀྱི་ཚོགས་རྣམས་བསྒྲུབ་པ་ལས་ལྷ་མོ་དེ་རྣམས་མཆོད་པའོ།།ད་ནི་དུར་ཁྲོད་ཀྱི་ལྷ་མོ་རྣམས་ཀྱི་མཆོད་པ་བཤད་དེ།འདིར་ཆུ་སྲིན་མ་ཀ་རར་འཕོ་བའི་ཉིན་པར་ཁྭ་གདོང་མ་སྟེ་བསྐྲད་པའི་དོན་དུའོ།།བུམ་པར་འཕོས་པའི་ཕྱེད་ཀྱི་ཉིན་པར་འུག་པའི་གདོང་ཅན་མ་སྟེ།དགུག་པའི་དོན་དུའོ།།ལུག་ཏུ་འཕོས་པའི་ཉིན་པར་ཁྱི་གདོང་མ་སྟེ་ཕུར་བའི་དོན་དུའོ།།གླང་དུ་འཕོས་པའི་[^47K]ཕྱེད་ཀྱི་ཉིན་པར་ཕག་གདོང་མ་སྟེ་རྒྱས་པའི་དོན་དུའོ།།ཉ་ཁྱི་[^48K]བར་ཡང་དག་པར་འཕོས་པའི་ཉིན་པར་གཤིན་རྗེ་མཆེ་བ་ཅན་ཏེ་དུག་མེད་པར་བྱ་བའི་དོན་དུའོ།།སེང་གེ་[^49K]འཕོས་པའི་ཕྱེད་ཀྱི་ཉིན་པར་གཤིན་རྗེ་ཕོ་ཉ་མོ་སྟེ་རྨོངས་པར་བྱ་བའི་དོན་དུའོ།།སྲང་དུ་ཡང་དག་པར་འཕོས་པའི་ཉིན་པར་གཤིན་རྗེ་མཆེ་གཙིགས་མ་སྟེ་རེངས་པར་བྱ་བའི་དོན་དུའོ།།སྡིག་པར་འཕོས་པའི་ཕྱེད་ཀྱི་ཉིན་པར་གཤིན་རྗེ་འཇོམས་མ་སྟེ་དབྱེ་བར་བྱ་བའི་དོན་དུའོ།།ལོ་གཅིག་ལ་ཟླ་བ་ཕྱེད་དང་།རེངས་པ་ལ་རྣལ་འབྱོར་པས་མཆོད་པའི་དོན་དུའོ།།ཐུན་མཚམས་བརྒྱད་ཀྱི་ཐ་མ་ལ་སོགས་པར་ཕྱེ་བའི་ཉིན་པར་ཇི་སྐད་བཤད་པའི་རིམ་པས་རྣལ་འབྱོར་པ་བརྒྱད་པོ་རྣམས་ལོངས་སྤྱོད་པ་སྟེ།ཇི་སྲིད་ཟླ་བ་ཕྱེད་ཕྱེད་དང་ཟླ་བ་རྫོགས་པར་རྣལ་འབྱོར་མ་འདི་དག་ཏུ་ངེས་སོ།།ད་ནི་ཐུགས་དང་གསུང་དང་སྐུའི་འཁོར་ལོ་རྣམས་ཀྱི་ལྷ་མོ་རྣམས་ལ་མཆོད་པར་བཤད་དོ།།འདིར་དགུན་ཟླ་ར་བར་འཕོས་པ་ལ།རབ་ཏུ་གཏུམ་མོ་དང་ཐོད་པའི་དུམ་བུ་ལ་བསད་པར་བྱ་བའི་དོན་དུའོ།།ཉའི་ངོར་འཕོས་པ་ལ་གཏུམ་པའི་མིག་ཅན་མ་དང་།ཀེང་རུས་ཆེན་པོ་ལ་དབང་གི་དོན་དུའོ།།དགུན་ཟླ་འབྲིང་པོར་[^50K]འཕོས་པའི་ངོ་[^51K]ལ་ནི་འོད་ལྡན་མ་དང་།ཀེང་རུས་ལ་རེངས་པར་བྱ་བའི་དོན་དུའོ།།ཉའི་ངོར་འཕོས་པ་ལ་ནི་སྣ་ཆེན་མོ་དང་མཆེ་བ་རྣམ་པར་གཙིགས་མ་ལ་རྒྱས་པར་བྱ་བའི་དོན་དུའོ།།དགུན་ཟླ་ཐ་ཆུངས་[^52K]ལ་ནི་དཔའ་བོའི་བློ་ཅན་མ་དང་།ཆང་དགའ་ལ་ཞི་བའི་དོན་དུའོ།།ཉའི་ངོར་འཕོས་པ་ལ་ནི་མིའུ་ཐུང་མ་དང་།འོད་དཔག་མེད་ལ་རྨོངས་པའི་དོན་དུའོ།།དཔྱིད་ཟླ་ར་བར་འཕོས་པའི་ངོ་ལ་ནི་སྲིན་པོའི་དབང་ཕྱུག་མ་དང་།རྡོ་རྗེ་འོད་ལ་དགུག་པའི་དོན་དུའོ།།ཉར་འཕོས་པའི་ངོ་ལ་ནི་ཤིང་གྲིབ་མ་དང་རྡོ་རྗེའི་སྐུ་ལ་དབྱེ་བའི་དོན་དུའོ།།འདི་དག་ནི་དགུན་ཟླ་ར་བ་ལ་སོགས་པའི་ཟླ་བ་བཞི་པོའི་ངོ་བརྒྱད་ཀྱི་ཉིན་པར་རྣམས་ལ་ཇི་ལྟར་གསུངས་པའི་རིམ་པས་ཐུགས་ཀྱི་འཁོར་ལོའི་དཔའ་བོ་དང་དཔའ་མོ་རྣམས་ལ་[^53K]ལོངས་སྤྱོད་པའོ། 
།[^54K]ད་ནི་གསུང་གི་འཁོར་ལོའི་མཆོད་པ་བཤད་དེ།འདིར་དཔྱིད་ཟླ་འབྲིང་པོ་འཕོས་པའི་ངོ་ལ་ནི་ས་སྲུང་[^55K]མ་དང་རྡོ་རྗེ་མྱུ་གུ་ལ་བསྐྲད་པའི་དོན་དུའོ།།ཉར་འཕོས་པའི་ངོ་ལ་ནི་དཔའ་མོ་[^56K]ཆེན་མོ་དང་།།རྡོ་རྗེ་རལ་[^57K]ཅན་ལ་མཛའ་བར་བྱ་བའི་དོན་དུའོ།།དཔྱིད་ཟླ་ཐ་ཆུངས་སུ་[^58K]འཕོས་པའི་ངོ་ལ་ནི་རླུང་གི་ཤུགས་ཅན་མ་དང་།དཔའ་བོ་ཆེན་པོ་ལ་སྡེ་དཔུང་རེངས་པར་བྱ་བའི་དོན་དུའོ།།ཉ་རུ་འཕོས་པའི་ངོ་ལ་ནི་ཆང་འཐུང་མ་དང་།རྡོ་རྗེ་ཧཱུཾ་མཛད་ལ་སྤྲིན་ལས་ཆར་དབབ་པའི་དོན་དུའོ།།དབྱར་ཟླ་ར་བར་འཕོས་པའི་ངོ་ལ་ནི།ལྷ་མོ་སྔོ་བསངས་མ་དང་ཤིན་ཏུ་བཟང་མོ་ལ་རིམས་བསལ་བའི་དོན་དུའོ།།ཉར་འཕོས་པའི་ངོ་ལ་ནི་[^59K]ཤིན་ཏུ་བཟང་མོ་དང་།རྡོ་རྗེ་བཟང་མོ་ལ་བཅིང་བ་དབྱེ་བའི་དོན་དུའོ།།དབྱར་ཟླ་འབྲིང་པོ་འཕོས་པའི་ངོ་ལ་ནི་རྟ་རྣ་མ་དང་འཇིགས་བྱེད་ཆེན་པོ་[^60K]ལ་དབབ་པར་བྱ་བའི་དོན་དུའོ།།ཉར་འཕོས་པའི་ངོ་ལ་ནི་བྱ་གདོང་མ་དང་མིག་མི་བཟང་ལ་སྤྲིན་བྲལ་བའི་[^61K]དོན་དུའོ།།འདི་དག་ནི་དཔྱིད་ཟླ་འབྲིང་པོ་ལ་སོགས་པ་བཞི་པོ་ངོ་བརྒྱད་ཀྱི་ཉིན་པར་རྣམས་ལ།ཇི་ལྟར་བཤད་པའི་རིམ་པར་[^62K]གསུང་གི་འཁོར་ལོའི་དཔའ་བོ་དང་དཔའ་མོ་རྣམས་ལ་ལོངས་སྤྱོད་པའོ།།ད་ནི་སྐུའི་འཁོར་ལོའི་མཆོད་པ་བཤད་དེ།འདིར་དབྱར་ཟླ་ཐ་མར་འཕོས་པའི་ངོ་ལ་ནི་འཁོར་ལོའི་ཤུགས་ཅན་མ་དང་།སྟོབས་པོ་ཆེ་ལ་རལ་གྲི་ཆེན་པོ་བསྒྲུབ་པའི་དོན་དུའོ།།ཉར་འཕོས་པའི་ངོ་ལ་ནི་དུམ་སྐྱེས་མ་དང་།རིན་ཆེན་རྡོ་རྗེ་ལ་སྔགས་ཀྱི་དངོས་གྲུབ་ཀྱི་དོན་དུའོ།།སྟོན་ཟླ་ར་བར་འཕོས་པའི་ངོ་ལ་ནི།ཆང་དགའ་མ་དང་རྟ་མགྲིན་ལ་ཀླུའི་རྒྱལ་པོ་རེངས་པར་བྱ་བའི་དོན་དུའོ།།ཉར་འཕོས་པའི་ངོ་ལ་ནི་འཁོར་ལོའི་གོ་ཆ་མ་དང་།ནམ་མཁའི་སྙིང་པོ་ལ་བཅུད་ཀྱིས་[^63K]ལེན་ཆེན་པོ་བསྒྲུབ་པའི་དོན་དུའོ།།སྟོན་ཟླ་འབྲིང་པོ་འཕོས་པའི་ངོ་ལ་ནི།ཤིན་ཏུ་དཔའ་མོ་དང་།ཧེ་རུ་ཀ་ལ་འབྲས་བུ་བདུད་རྩིར་བསྒྲུབ་པའི་དོན་དུའོ།།ཉར་འཕོས་པའི་ངོ་ལ་ནི་སྟོབས་ཆེན་མ་དང་།པདྨ་གར་གྱི་དབང་ཕྱུག་མ་ལ་གཏེར་བསྒྲུབ་པའི་དོན་དུའོ།།སྟོན་ཟླ་ཐ་ཆུངས་ལ་[^64K]འཕོས་པའི་ངོ་ལ་ནི།འཁོར་ལོས་སྒྱུར་མ་[^65K]དང་རྣམ་པར་སྣང་མཛད་ལ་རིན་པོ་ཆེ་བསྒྲུབ་པའི་དོན་དུའོ།།ཉར་འཕོས་པའི་ངོ་ལ་ནི་བརྩོན་ཆེན་མ་དང་རྡོ་རྗེ་སེམས་དཔའ་ལ་འཇིག་རྟེན་གསུམ་གྱི་གནས་སུ་བགྲོད་པར་བྱ་བའི་དོན་དུའོ།།འདི་དག་[^66K]དབྱར་ཟླ་ཐ་ཆུངས་[^67K]ལ་སོགས་པའི་ཟླ་བ་བཞི་པོའི་ངོ་བརྒྱད་པོའི་ཉིན་པར་རྣམས་ལ།ཇི་ལྟར་བཤད་པའི་རིམ་པས་སྐུའི་འཁོར་ལོའི་དཔའ་བོ་དང་དཔའ་མོ་རྣམས་ལ་ལོངས་སྤྱོད་པའོ།།ཡང་ན་སྡིག་པར་འཕོས་པའི་ཉིན་པར་ལ།སྡིག་པར་འཕོས་པའི་ཉིན་པར་ཕྱེད་དག་དང་།གཞུར་འཕོས་པ་ལ་གཞུའི་ཕྱེད་དག་དང་།ཆུ་སྲིན་མ་ཀ་རར་འཕོས་པ་ལ།ཆུ་སྲིན་མ་ཀ་རའི་ཕྱེད་དག་དང་།བུམ་པར་འཕོས་པ་ལ་བུམ་པའི་ཉིན་པར་ཕྱེད་དུ་བྱས་སྟེ།།ཉིན་པར་བརྒྱད་པོ་དེ་རྣམས་ལ།ཐུགས་ཀྱི་འཁོར་ལོའི་དཔའ་བོ་དང་དཔའ་མོ་རྣམས་ལ་ལོངས་སྤྱོད་པའོ།།དེ་བཞིན་དུ་ཉར་འཕོས་པ་ལ་ཉའི་ཉི་མ་ཕྱེད་དག་དང་།ལུག་ཏུ་འཕོས་པ་ལ་ལུག་གི་ཉི་མ་ཕྱེད་དག་དང་།གླང་དུ་འཕོས་པ་ལ་གླང་གི་ཉི་མ་ཕྱེད་དག་དང་།སྦྱོར་བར་འཕོས་པ་ལ་སྦྱོར་བའི་ཉི་མ་ཕྱེད་དག་དང་།ཉི་མ་[^68K]བརྒྱད་པོ་འདི་རྣམས་ལ་ཇི་ལྟར་བཤད་པའི་རིམ་པས།གསུང་གི་འཁོར་ལོའི་དཔའ་བོ་དང་དཔའ་མོ་རྣམས་ལ་ལོངས་སྤྱོད་པའོ།།དེ་བཞིན་དུ་ཉ་ཁྱི་བར་འཕོས་པའི་ཉིན་པར་ལ་ཉ་ཁྱི་བའི་ཕྱེད་དག་དང་།སེང་གེར་འཕོས་པའི་ཉིན་པར་ལ་སེང་གེའི་ཕྱེད་དག་དང་།བུ་མོར་འཕོས་པའི་ཉིན་པར་རྣམས་ལ་བུ་མོའི་ཕྱེད་དག་དང་།སྲང་དུ་འཕོས་པའི་ཉིན་པར་ལ་སྲང་གི་ཕྱེད་དག་སྟེ།ཉི་མ་[^69K]བརྒྱད་པོ་དེ་རྣམས་ལ་ཇི་ལྟར་བཤད་པའི་རིམ་པས་སྐུའི་འཁོར་ལོའི་དཔའ་བོ་དང་དཔའ་མོ་རྣམས་ལ་ལོངས་སྤྱོད་པའོ།།དེ་ལྟ་བུའི་མཐུ་རྣམས་ཀྱིས་ལོ་གསུམ་དུ་ཕྱེ་བས་ལོ་དགུར་དང་པོར་[^70K]ཡི་གེ་ཨོཾ་མཆོད་པར་གཟུང་[^71K]སྟེ།དེ་ནས་ལོ་དང་པོར་ནི་ལྷ་མོ་བཞི་མིང་དང་སྤེལ་བའི་ཞལ་བཞི་པའི་སྔགས་ཟླ་བ་གསུམ་གསུམ་དུ་ཕྱེ་བས་བཟླ་བར་བྱའོ།།ལོ་གཉིས་པ་ལ་ནི་རྣལ་འབྱོར་མ་བརྒྱད་པོ་རྣམས་ཀྱི་[^72K]མིང་དང་སྤེལ་བའི་རྐང་པ་བརྒྱད་པོའི་སྔགས་ཟླ་བ་ཕྱེད་དང་གཉིས་གཉིས་སུ་ཕྱེ་བས་བཟླའོ།།ལོ་གསུམ་པ་ལ་ནི་ལྷ་མོ་ཉི་ཤུ་རྩ་བཞི་པོ་རྣམས་ཀྱི་མིང་དང་སྤེལ་བའི་རང་རང་གི་སྔགས་ཀྱི་ཕྲེང་བ་རྣམས་བཟླས་ཏེ།སྔོན་དུ་བཤད་པའི་བསྒྲུབ་པའི་དོན་དུའོ།།དེ་ལྟར་ལོ་གསུམ་དང་ལོ་དྲུག་དང་ལོ་དགུ་རུ་མཁའ་འགྲོ་མ་སུམ་ཅུ་རྩ་དྲུག་པོ་རྣམས་བསྒྲུབས་ཏེ།དེ་ནས་འཇིག་རྟེན་པའི་ལས་ཀྱི་[^73K]ཚོགས་རྣམས་ཀྱི་དངོས་གྲུབ་བསྒྲུབས་[^74K]ན།སྔགས་པ་གྲུབ་པར་བྱེད་དོ་ཞེས།དེ་བཞིན་གཤེགས་པས་ངེས་པར་གསུངས་སོ།།དེ་བཞིན་དུ་ནང་ལ་ཡང་ཟུང་བཞི་དང་ཐུན་མཚམས་བརྒྱད་དེ་ཆུ་ཚོད་ཕྱེད་དང་གསུམ་གྱི་བདག་ཉིད་ཕྱོགས་རེ་རེར་སྦྱར་ན་ཉི་ཤུ་རྩ་བཞིའོ།།དུས་ཚོད་དེ་རྣམས་སུ་སོ་སོའི་ཉིན་པར་རྣམས་ལ།རྡོ་རྗེ་མཁའ་འགྲོ་མ་ལ་སོགས་པ་རྣམས་ལ་མཆོད་པ་བྱས་ཏེ།སྔར་བཤད་པའི་དངོས་གྲུབ་རྣམས་བསྒྲུབ་པོ།།དུས་ཀྱི་ཁྱད་པར་གྱིས་ཕོ་ཉ་མོ་རྣམས་ལ་མཆོད་པའི་ཆོ་ག་ངེས་པའོ།།ད་ནི་ཐེག་པ་ཆེན་པོའི་རྒྱུད་ལས་གསུངས་པའི་འབྲས་བུའི་ཁྱད་པར་བཤད་པ་དང་།འདིར་དུས་ཀྱི་ཁྱད་པར་བཅོམ་ལྡན་འདས་ཀྱིས་རྒྱུད་གཞན་དང་གཞན་ལས་གསུངས་པ་དེ་འདིར་སྡུད་པ་ཙམ་གྱིས་བཤད་དེ།འདིར་རྒྱུད་ལས་གསུངས་པའི་དགོངས་པ་རྣམས་ཁོང་དུ་ཆུད་པར་བྱ་བ་ནི་རྒྱུད་དེ་དང་དེས་ཁོང་དུ་ཆུད་པར་བྱའོ་ཞེས།དེ་བཞིན་གཤེགས་པས་གསུངས་སོ།།དེ་ལྟ་བུ་འདི་ནི་དུས་ཀྱི་ཁྱད་པར་རོ།།ད་ནི་དང་པོ་ཁོ་ན་[^75K]ཆུ་སྲིན་མ་ཀ་ར་ལ་སོགས་པར་གང་སྦྱར་བ་དེ་དག་བཞིན་[^76K]ནི་རོ་ཧི་ཏ་ལ་སོགས་པ་བཅུ་གཉིས་དང་ཆུ་ཚོད་རྣམས་དང་།དགུན་ཟླ་ཐ་ཆུངས་[^77K]ལ་སོགས་པ་ཟླ་བ་[^78K]བཅུ་གཉིས་པོ་གང་ཡིན་པ་རྣམས་དང་།འདིར་མ་རིག་པ་ལ་སོགས་པ་བཅུ་གཉིས་པོ་རྣམས་ནི་དེ་བཞིན་དུ་ཕྱི་དང་ནང་གི་ལ་སོ་སོ་དང་ཉི་མ་སོ་སོ་ལ་འབྱོར་བ་བཅུ་གཉིས་ཏེ།ཆུ་ཚོད་ལྔ་ལྔའི་བདག་ཉིད་ནི་འབྱོར་པ་རེ་རེའོ།།ཆུ་ཚོད་དྲུག་ཅུ་ཐམ་པ་ལ་ཆུ་ཚོད་ནི་དབུགས་དྲུག་ཅུ་ཕྲག་དྲུག་ཅུའི་ཚད་ཀྱི་ཆུས་ཆུ་ཚོད་ཀྱི་སྣོད་གང་བའི་བདག་ཉིད་དོ།།འདི་ལྟར་ཉིན་མཚན་གཅིག་གིས་ནི་དབུགས་ཀྱི་འབྱུང་རྔུབ་རྣམས་བརྒྱ་ཕྲག་དྲུག་དང་།སྟོང་ཕྲག་ཉི་ཤུ་རྩ་གཅིག་པོ་ནི་ཕྱི་རོལ་ཉི་མའི་ཆུ་ཚོད་དང་དབུགས་རྣམས་ཏེ་དེ་ལྟར་ཉིན་མོ་དང་མཚན་མོས་[^79K]ཆུ་ཚོད་དྲུག་ཅུ་རྩ་བཞིར།བཅོམ་ལྡན་འདས་དེ་བཞིན་གཤེགས་པ་ཀྱཻའི་རྡོ་རྗེའི་[^80K]གསུངས་པ་འདིར་ནི།ཆུ་ཚོད་ཀྱིས་ཚད་[^81K]དབུགས་དྲུག་ཕྲག་ལྔ་བཅུ་རྩ་དྲུག་ལ་བཞི་བཞི་ལ་དགོངས་སོ།།དེ་ལ་ཆུ་ཚོད་དྲུག་ཅུ་རྩ་བཞི་ནི།།སྤྲུལ་པའི་འཁོར་ལོའི་བདག་ཉིད་དོ།།ཅུང་ཟད་སུམ་ཅུ་རྩ་གཉིས་ནི་བདེ་བ་ཆེན་པོའི་འཁོར་ལོའོ།།ཡང་དག་པར་འཕོ་བ་བཅུ་དྲུག་ནི་ཅུང་ཟད་གཉིས་གཉིས་ཀྱི་བདག་ཉིད་དེ།ལོངས་སྤྱོད་རྫོགས་པའི་འཁོར་ལོའི་བདག་ཉིད་དོ།།ཐུན་མཚམས་བརྒྱད་ནི་ཆོས་ཀྱི་འཁོར་ལོའོ།།ལོངས་སྤྱོད་རྫོགས་པའི་འཁོར་ལོ་དང་།བདེ་བ་ཆེན་པོའི་འཁོར་ལོར་རིམ་པར་མ་སྨྲས་པ་རིམ་པར་སྦྱར་བ་ནི་འདིར་བླ་མའི་མན་ངག་ལས་ཤེས་པར་བྱའོ།།དེ་ལྟ་བུར་[^82K]ཉིན་མཚན་གྱི་དུས་ཀྱི་ཁྱད་པར་རྣམས་བསྡུས་པའི་རྒྱུད་དེ་དང་དེ་ལས་རིག་པར་བྱའོ།།རྩ་བའི་རྒྱུད་རྒྱ་མཚོ་ཆེན་པོའི་མཚན་གྱི་མཆོག་ཅེས་བྱ་བ་ནི་རྒྱུད་ཁྲི་ལ་སོགས་པ་[^83K]རྣམས་སུ་ཡང་གསུངས་པ་ནི་[^84K]འདི་ལྟ་སྟེ།ཕྱི་རོལ་གྱི་ཉི་མའི་ལོ་སོ་སོའི་ཉིན་པར་ཡང་དེ་བཞིན་དེ[^85K]།ཉིན་མཚན་དེ་ནི་དུས་ཀྱི་ཁྱད་པར་བརྒྱ་ཕྲག་དྲུག་དང་སྟོང་ཕྲག་ཉི་ཤུ་རྩ་གཅིག་གི་དབུགས་ནི།ཕྱི་རོལ་གྱི་ཉིན་མཚན་ཉིད་[^86K]ཆུ་ཚོད་ཀྱི་ཚད་དོ།།དེ་དག་གི་ནང་གི་ནི་ཉིན་མཚན་སོ་སོའི་དབུགས་ཏེ།ལུས་ཅན་རྣམས་ཀྱིའོ།།དེ་ལྟ་བུའི་ཆུ་ཚོད་དྲུག་ཅུ་པ་ཉིད་བརྒྱ་ཕྲག་གསུམ་དང་དྲུག་ཅུ་ནི་ཕྱི་རོལ་གྱི་ལོའི་ཉིན་མཚན་གྱི་ཚད་དོ།།ནང་གི་ན་[^87K]དྲུག་ཅུ་དྲུག་ཅུ་པ་སུམ་བརྒྱ་དྲུག་ཅུའི་དབུགས་ཀྱི་བདག་ཉིད་དོ།།དེ་དག་འདི་ལྟར་ཟླ་བའི་ངོ་བོ་ཉི་ཤུ་རྩ་གཉིས་ལ་ཆུ་ཚོད་དགུ་བརྒྱ་དགུ་བརྒྱའི་བདག་ཉིད་དོ།།ནང་གི་ཡང་དེ་ལྟར་དབུགས་ཀྱི་ཆུ་ཚོད་དགུ་བརྒྱ་དགུ་བརྒྱའི་བདག་ཉིད་དོ།།དེ་དག་འདི་ལྟ་སྟེ་ཕྱི་རོལ་གྱི་བརྒྱ་ཕྲག་བཅོ་བརྒྱད་པོ་རྣམས་ནི་ཟླ་བ་བཅུ་གཉིས་སོ།།ཕྱི་རོལ་གྱི་སུམ་བརྒྱ་དྲུག་ཅུ་པོ་ནི།ཆུ་ཚོད་དྲུག་ཅུ་པོ་[^88K]ཕྲག་གསུམ་བརྒྱ་དྲུག་ཅུ་སྟེ་ལོའིའོ།།ནང་གི་ནི་དབུགས་ཀྱི་ཆུ་ཚོད་དྲུག་ཅུ་པ་ཕྲག་སུམ་བརྒྱ་[^89K]དྲུག་ཅུ་པའི་བདག་ཉིད་དོ།།ཕྱི་རོལ་གྱི་ཆུ་ཚོད་བཞི་དང་ལྔ་དང་དྲུག་བསྡོམས་པའི་ནི་ཟུང་བཞིའི་བདག་ཉིད་[^90K]ཀྱིའོ།།ནང་གི་ནི་དབུགས་ཀྱི་ཆུ་ཚོད་བཞི་དང་ལྔ་དང་དྲུག་ཏུ་བསྡོམས་པ་སྟེ།དབུགས་ཀྱི་བདག་ཉིད་ཀྱི་ཆུ་ཚོད་བཞི་དང་ལྔ་དང་དྲུག་པའོ།།ཕྱི་རོལ་གྱི་ཆུ་ཚོད་བདུན་ཕྲག་གཉིས་དང་དྲུག་གི་བདག་ཉིད་ནི་ཐུན་གསུམ་མོ།།ནང་གི་ཡང་བདུན་ཕྲག་གཉིས་དང་དྲུག་ཏུ་བསྡོམས་པ་སྟེ།དབུགས་ཀྱི་ཆུ་ཚོད་བདུན་ཕྲག་གཉིས་དང་དྲུག་པའོ།།ཕྱི་རོལ་གྱི་སྟོང་ཕྲག་བཅུ་དང་དེ་ལས་གཞན་པའི་བརྒྱད་བརྒྱ་ནི་ཆུ་ཚོད་ཀྱི་བདག་ཉིད་དེ།བགྲོད་པ་གཉིས་པོ་[^91K]སོ་སོ་རེ་རེའོ།།ནང་གི་ཡང་སྟོང་ཕྲག་བཅུ་པོ་དེ་ལས་གཞན་པ་བརྒྱད་བརྒྱ་སྟེ།དབུགས་ཀྱི་ཆུ་ཚོད་ཀྱི་བདག་ཉིད་དོ།།དེ་ལྟར་ཉིན་མོ་དང་མཚན་མོས་བརྒྱ་ཕྲག་དྲུག་དང་སྟོང་ཕྲག་ཉི་ཤུ་རྩ་གཅིག་ནི་ཕྱི་རོལ་གྱི་ཉིན་མཚན་སོ་སོའི་ཆུ་ཚོད་རྣམས་སོ།།ནང་གི་ཡང་ལུས་ཅན་རྣམས་ཀྱི་[^92K]སོ་སོའི་ཉིན་མཚན་གྱིས་[^93K]དབུགས་རྣམས་ཏེ།འདིར་ནི་མི་རྣམས་ཀྱི་ལུས་པོ་དབུགས་འབྱུང་བ་དང་།རྔུབ་པའི་བསྐྱེད་བྱ་རིགས་དང་།དབྱིབས་སྣ་ཚོགས་པ་[^94K]ཅན་རྣམས་ཀྱི་ཉིན་མཚན་གྱིའོ།།དེ་ལྟ་བུ་ནི་འདིར་དུས་ཀྱི་ཁྱད་པར་དུ་མངོན་པར་རྟོགས་པར་བྱའོ།།འདི་རྣམས་ཀྱི་ཟླ་བ་གཅིག་ལ་ཡི་དགས་རྣམས་ཀྱི་ཉིན་མཚན་གཅིག་གོ།།ལྷ་མ་ཡིན་རྣམས་ཀྱི་ལོ་གཅིག་ནི་ནོར་སྦྱིན་རྣམས་ཀྱི་ལོ་དྲུག་ཅུ་ཐམ་པར་འདུ་ཤེས་ཏེ།སེམས་ཅན་རྣམས་ཀྱི་དབུགས་ཀྱི་འཁོར་ལོ་བསྡུས་པའོ།།ལོ་དང་ཉིན་མཚན་དེ་ལྟ་བུའི་བདག་ཉིད་གསུངས་ཤིང་བཤད་དེ[^95K]།སེམས་ཅན་རྣམས་ཀྱི་དོན་གྱི་བྱ་བ་བྱེད་པའོ།།དེ་ལྟ་བུའི་དུས་ཀྱི་ཁྱད་པར་ཐམས་ཅད་ཀྱི་ཉིན་པར་སོ་སོ་བར་ཁོང་དུ་ཆུད་པར་བྱ་བ་རྒྱུད་དེ་དང་དེ་ལས་བཅོམ་ལྡན་འདས་ཀྱིས་གསུངས་སོ།།འདི་ལྟར་རྩ་བའི་རྒྱུད་དུ་ཐོབ་པར་མ་གྱུར་ན་ཡང་།འཁོར་ལོ་སྡོམ་པར་[^96K]གདན་བཞི་པའི་ལྷ་མོ་རྣམས་ཀྱིས་[^97K]དུས་ཀྱི་བྱེ་བྲག་ཤེས་པར་བྱ་སྟེ།རྒྱུད་འདིར་གསུངས་པ་ནི་གནས་ལ་སོགས་པར་རྣལ་འབྱོར་པ་རྣམས་ཀྱིས་[^98K]སྤྱོད་པ་ནི།ལོངས་སྤྱོད་པ་དང་།ཐིམ་པ་དང་འཇུག་པ་རྣམས་སུ་མཁས་པ་རྣམས་ཀྱིས་རྟོགས་པར་[^99K]བྱ་སྟེ།ཕྱི་དང་ནང་གི་དུས་སུ་ཁྱད་པར་གྱི་[^100K]མཆོད་པའི་ཆོ་ག་ངེས་པ་ནའོ།།དེ་ནས་འོག་གི་གཞི་དང་།མེ་དང་།རླུང་དང་།ཆུའི་དབུས་སུ་རི་རབ་པོ།།ཕྱོགས་བརྒྱད་ན་མིའི་ཐོད་པ་ཆེན་པོ་དེར་ཤིན་ཏུ་དྲག་པའི་དུད་པ་ཅན་ནི་དུར་ཁྲོད་ཆེན་པོ་བརྒྱད་དེ།གསལ་ཤིང་གི་རྩེ་མོར་བསྐྱོན་པ་ནི་ཁའི་སྒོ་སྟེ་ཁྭ་གདོང་མའོ།།ལྷོར་ནི་རོ་ཚོགས་མ་སྟེ།སྣ་བུག་གཡས་པར་ནི་འུག་པའི་གདོང་མའོ།།ནུབ་ཕྱོགས་སུ་ནི་དྲིང་བ་ཅན་ཏེ།བཤང་བའི་སྒོར་ནི་ཁྱི་གདོང་མའོ།།བྱང་ཕྱོགས་སུ་ནི་འཇིགས་པ་[^101K]ཅན་ཏེ།རྣ་[^102K]བུག་གཡོན་པའི་སྒོར་ནི་ཕག་གདོང་མའོ།།འདི་དག་ནི་གཡས་སྐོར་[^103K]དུ་བསྐོར་བར་བྱའོ།།དེ་ནས་དབང་ལྡན་དུ་ནི་བྱིས་པ་སྦས་པ་སྟེ།རྣ་བ་གཡོན་གྱི་སྒོར་ནི་གཤིན་རྗེ་མཆེ་བ་ཅན་མའོ།།རླུང་དུ་ནི་སྦྲུལ་གྱིས་ཟིན་པ་སྟེ།རྣ་བ་གཡས་པའི་སྒོར་ནི་གཤིན་རྗེ་ཕོ་ཉ་མོའོ།།བདེན་བྲལ་དུ་ནི་དྲག་ཏུ་འཐབ་པ་སྟེ།མིག་གཡས་པར་གཤིན་རྗེ་མཆེ་བ་གཙིགས་མའོ།།མེ་མཚམས་སུ་ནི་མེ་ལྕེ་གྱེན་དུ་འབར་བ་སྟེ།མིག་གཡོན་པའི་སྒོར་[^104K]གཤིན་རྗེ་འཇོམས་མའོ།།རྣལ་འབྱོར་མ་འདི་དག་གཡོན་སྐོར་[^105K]དུ་བསྐོར་རོ།།དེ་ལྟ་བུར་དུར་ཁྲོད་ཆེན་པོ་བརྒྱད་ཀྱི་རྣལ་འབྱོར་མ་རིམ་པ་[^106K]དང་རིམ་པ་མ་ཡིན་པར་གཡས་སྐོར་[^107K]དང་གཡོན་སྐོར་[^108K]དུའོ།།འཁོར་ལོ་འདུས་པ་ནི་འདི་དག་མཆོད་པ་ནི།འདི་ལྟར་ལྟེ་བ་དང་སྙིང་ག་དང་མགྲིན་པ་དང་དཔྲལ་བ་[^109K]རྣམས་སུ་ཡེ་ཤེས་དང་ཐུགས་དང་གསུང་དང་སྐུའི་འཁོར་ལོ་རྣམས་དང་།ཁའི་སྒོ་ལ་སོགས་པའི་སྒོ་བརྒྱད་པོར་སྒོ་སྐྱོང་མ་རྣམས་ལའོ།།དེ་ལྟར་རྣལ་འབྱོར་མ་སུམ་ཅུ་རྩ་དྲུག་པོ་རྣམས་ཀྱི་ཕྱི་དང་ནང་གི་གནས་ཀྱི་བདག་ཉིད་རྣམས་བསྟན་ཏོ།།ད་ནི་ལོངས་སྤྱོད་པ་དང་།ཐིམ་པ་[^110K]དང་།གནས་པ་དང་།འཇུག་པ་དང་།ཁྱབ་བདག་རྣམས་བཤད་དེ་འདིར་ནི་[^111K]རིགས་ལྡན་མ་ལ་སོགས་པ་རྣམས་ཀྱི་ཐམས་ཅད་དུ།རིགས་ལྡན་མའི་ལོངས་སྤྱོད་པ་དང་།ཐིམ་པ་དང་།འཇུག་པ་དང་།ཁྱབ་བདག་རྣམས་ནི་བདག་གི་གདན་ལ་སོགས་པ་དང་།རྡོ་རྗེ་མཁའ་འགྲོ་མ་ལ་སོགས་པ་རྣམས་ཀྱི་རིམ་པ་ཇི་ལྟ་བར་བདག་གི་གདན་ལ་སོགས་པའོ།།འདིར་བདག་གི་གདན་ནི་ལོངས་སྤྱོད་པའོ།།གཞན་གྱི་གདན་ནི་ཐིམ་པའོ།།དེ་ཁོ་ན་ཉིད་ཀྱི་གདན་ནི་འཇུག་པའོ།།སྔགས་ཀྱི་གདན་ནི་ཁྱབ་བདག་གོ།།གཞན་གྱི་གདན་ནི་ལོངས་སྤྱོད་པའོ།།སྔགས་ཀྱི་གདན་ནི་ཐིམ་པའོ།།བདག་གི་གདན་ནི་འཇུག་པའོ།།དེ་ཁོ་ན་ཉིད་ཀྱི་གདན་ནི་ཐིམ་པའོ།།གཞན་གྱི་གདན་ནི་འཇུག་པའོ།།བདག་གི་གདན་ནི་ཁྱབ་བདག་གོ།།དེ་ཁོ་ན་ཉིད་ཀྱི་གདན་ནི་ལོངས་སྤྱོད་པའོ།།བདག་གི་གདན་ནི་ཐིམ་པའོ།།སྔགས་ཀྱི་གདན་ནི་འཇུག་པའོ།།གཞན་གྱི་གདན་ནི་ཁྱབ་བདག་གོ།།དེ་ཁོ་ན་ཉིད་[^112K]བདག་ཉིད་ཀྱི་གདན་ནི་ཁྱབ་བདག་གོ།།སྔགས་ཀྱི་གདན་ནི་ལོངས་སྤྱོད་པའོ།།འདི་དག་ནི་ཐུན་མཚམས་བཞིར་ཕྱེ་བས་ཕོ་ཉ་མོའི་ཀུན་དུ་སྤྱོད་པ་འཁོར་ལོ་འདུས་པ་སྟེ།ལྟེ་བར་ཡེ་ཤེས་ཀྱི་འཁོར་[^113K]གཡས་སྐོར་དུ་བསྐོར་བའོ།།རིགས་ལྡན་མའི་དེ་ཁོ་ན་ཉིད་ངེས་པ་ཞེས་བྱ་བ་ཨུ་རྒྱན་[^114K]དུ་གྲུབ་པས་མཛད་པ་རྫོགས་སོ།།།།རྒྱ་གར་གྱི་མཁན་པོ་ཆེན་པོ་དཱི་པཾ་ཀ་རའི་ཞལ་སྔ་ནས་བསྒྱུར་ཅིང་ཞུས་ཏེ་[^115K]གཏན་ལ་ཕབ་པའོ།།།།[^116K]

[^1K]: ཀ་མནྟ་ཏ་ཏྭཱ་ནི་རྞཱ། སྣར་ཐང་། ག་མཏྣཏ་ཏྭཱ་ནིརྞཱ། པེ་ཅིན།
[^2K]: རྣམས། ཞེས་པར་མ་གཞན་ནང་མེད།
[^3K]: མ། ཞེས་པར་མ་གཞན་ནང་མེད།
[^4K]: མེའུ། སྣར་ཐང་། པེ་ཅིན།
[^5K]: གསུག། སྣར་ཐང་། བསུག། པེ་ཅིན།
[^6K]: འགྲུབ་མ། སྣར་ཐང་། པེ་ཅིན།
[^7K]: སྲུངས། སྣར་ཐང་། པེ་ཅིན།
[^8K]: འབྲེག། སྣར་ཐང་། པེ་ཅིན།
[^9K]: མ། ཞེས་པར་མ་གཞན་ནང་མེད།
[^10K]: ཁུར་བ། སྣར་ཐང་། པེ་ཅིན།
[^11K]: བསྒྲུབ་པའི། སྣར་ཐང་། པེ་ཅིན།
[^12K]: རང། སྣར་ཐང་། པེ་ཅིན།
[^13K]: སྲུངས། སྣར་ཐང་། པེ་ཅིན།
[^14K]: མགྲོན། སྣར་ཐང་། པེ་ཅིན།
[^15K]: མའོ། སྣར་ཐང་། པེ་ཅིན།
[^16K]: མོ། སྣར་ཐང་། པེ་ཅིན།
[^17K]: སྨིགས་པ་མོའོ། སྣར་ཐང་། པེ་ཅིན།
[^18K]: མའོ། སྣར་ཐང་།
[^19K]: བརླག། སྣར་ཐང་། པེ་ཅིན།
[^20K]: མཁའ། སྣར་ཐང་། པེ་ཅིན།
[^21K]: དེ། སྣར་ཐང་། པེ་ཅིན།
[^22K]: བྱི། སྣར་ཐང་། པེ་ཅིན།
[^23K]: མའོ། སྣར་ཐང་། པེ་ཅིན།
[^24K]: རུལ་པ། སྣར་ཐང་། པེ་ཅིན།
[^25K]: ཐུང། སྣར་ཐང་། པེ་ཅིན།
[^26K]: སྲེགས། སྣར་ཐང་། པེ་ཅིན།
[^27K]: རྡི། སྣར་ཐང་། པེ་ཅིན།
[^28K]: སྲུངས། སྣར་ཐང་། པེ་ཅིན།
[^29K]: ཀྲུང། སྣར་ཐང་།
[^30K]: ཆེན་མོ། སྣར་ཐང་། པེ་ཅིན།
[^31K]: ཅན་མ། པེ་ཅིན། ཅན་མ་ནི། སྣར་ཐང་།
[^32K]: འཐུང། སྣར་ཐང་། པེ་ཅིན།
[^33K]: མའོ། པེ་ཅིན།
[^34K]: མའོ། པེ་ཅིན།
[^35K]: ལ་ཀི། སྣར་ཐང་། པེ་ཅིན།
[^36K]: མོའོ། སྣར་ཐང་། པེ་ཅིན།
[^37K]: མ། སྣར་ཐང་། པེ་ཅིན།
[^38K]: མཆོད་པའི་རྫས་རྣམས་ཀྱི་སྦགས། སྣར་ཐང་། པེ་ཅིན།
[^39K]: ཀྱི། སྣར་ཐང་། པེ་ཅིན།
[^40K]: གིས། སྣར་ཐང་།
[^41K]: སད་པ། སྣར་ཐང་། པེ་ཅིན།
[^42K]: རིམས། སྣར་ཐང་། པེ་ཅིན།
[^43K]: ཀྱིས། སྣར་ཐང་། པེ་ཅིན།
[^44K]: གྱི། སྣར་ཐང་། པེ་ཅིན།
[^45K]: རྣམས། ཞེས་པར་མ་གཞན་ནང་མེད།
[^46K]: ངེས་པར། སྣར་ཐང་།
[^47K]: འཕོས་པས། སྣར་ཐང་། པེ་ཅིན།
[^48K]: ཕྱི། སྣར་ཐང་། པེ་ཅིན།
[^49K]: སེང་གེར། སྣར་ཐང་། པེ་ཅིན།
[^50K]: འབྲིང་པོ། སྣར་ཐང་། པེ་ཅིན།
[^51K]: ངོ་བོ། སྣར་ཐང་། པེ་ཅིན།
[^52K]: ཆུང། སྣར་ཐང་། པེ་ཅིན།
[^53K]: ལ། ཞེས་པར་མ་གཞན་ནང་མེད།
[^54K]: །_། ཞེས་པར་མ་གཞན་ནང་མེད།
[^55K]: སྲུངས། སྣར་ཐང་། པེ་ཅིན།
[^56K]: དཔའ་བོ། སྣར་ཐང་། པེ་ཅིན།
[^57K]: རལ་པ། སྣར་ཐང་། པེ་ཅིན།
[^58K]: ཆུང་དུ། སྣར་ཐང་། པེ་ཅིན།
[^59K]: ནི། ཞེས་པར་མ་གཞན་ནང་མེད།
[^60K]: ཆེན་མོ། སྣར་ཐང་། པེ་ཅིན།
[^61K]: དྲལ་བའི། སྣར་ཐང་། པེ་ཅིན།
[^62K]: རིམ་པས། སྣར་ཐང་། པེ་ཅིན།
[^63K]: ཀྱི། སྣར་ཐང་། པེ་ཅིན།
[^64K]: ཆུང། སྣར་ཐང་། པེ་ཅིན།
[^65K]: འཁོར་ལོ་སྒྱུ་མ། སྣར་ཐང་། འཁོར་ལོ་སྒྱུར་མ། པེ་ཅིན།
[^66K]: ནི། སྣར་ཐང་། པེ་ཅིན།
[^67K]: ཆུང། སྣར་ཐང་། པེ་ཅིན།
[^68K]: ཉིན་པར། སྣར་ཐང་། པེ་ཅིན།
[^69K]: ཉིན་པར། སྣར་ཐང་། པེ་ཅིན།
[^70K]: མཆོད་ཅིང་ཡི་གེ་ཨོཾ། སྣར་ཐང་། པེ་ཅིན།
[^71K]: བཟུང། སྣར་ཐང་། པེ་ཅིན།
[^72K]: ཀྱིས། སྣར་ཐང་། པེ་ཅིན།
[^73K]: ཀྱི། ཞེས་པར་མ་གཞན་ནང་མེད།
[^74K]: བསྒྲུབ། སྣར་ཐང་། པེ་ཅིན།
[^75K]: ཁོ་ནར། སྣར་ཐང་། པེ་ཅིན།
[^76K]: དེ་གདན་བཞིར། སྣར་ཐང་། པེ་ཅིན།
[^77K]: ཆུང། སྣར་ཐང་། པེ་ཅིན།
[^78K]: ཟླ་བ། ཞེས་པར་མ་གཞན་ནང་མེད།
[^79K]: མོའི། སྣར་ཐང་། པེ་ཅིན།
[^80K]: ཀྱེའི་རྡོ་རྗེས། སྣར་ཐང་། པེ་ཅིན།
[^81K]: ཀྱི། སྣར་ཐང་། པེ་ཅིན།
[^82K]: དེ་ལྟ་བུ། སྣར་ཐང་། པེ་ཅིན།
[^83K]: ལ་ལ་སོགས་པ། སྣར་ཐང་། པེ་ཅིན།
[^84K]: ནི། ཞེས་པར་མ་གཞན་ནང་མེད།
[^85K]: ཏེ། སྣར་ཐང་། པེ་ཅིན།
[^86K]: མཚན་གྱི། སྣར་ཐང་། པེ་ཅིན།
[^87K]: ནི། སྣར་ཐང་། པེ་ཅིན།
[^88K]: དྲུག་ཅུ་པ། སྣར་ཐང་། པེ་ཅིན།
[^89K]: དྲུག་ཅུ་པ་ཕྲག་སུམ་བརྒྱ། ཞེས་པར་མ་གཞན་ནང་མེད།
[^90K]: ནི་ཟུང་བཞིའི་བདག་ཉིད། ཞེས་པར་མ་གཞན་ནང་མེད།
[^91K]: གཉིས་པ། སྣར་ཐང་། པེ་ཅིན།
[^92K]: ཀྱི། ཞེས་པར་མ་གཞན་ནང་མེད།
[^93K]: གྱི། སྣར་ཐང་། པེ་ཅིན།
[^94K]: སྣ་ཚོགས། སྣར་ཐང་། པེ་ཅིན།
[^95K]: བཤད། སྣར་ཐང་། པེ་ཅིན།
[^96K]: སྡོམས་པར། སྣར་ཐང་།
[^97K]: ཀྱི། སྣར་ཐང་། པེ་ཅིན།
[^98K]: ཀྱི། སྣར་ཐང་། པེ་ཅིན།
[^99K]: རྟོག་པར། སྣར་ཐང་།
[^100K]: གྱི། ཞེས་པར་མ་གཞན་ནང་མེད།
[^101K]: འཇིག་པ། པེ་ཅིན།
[^102K]: སྣ། སྣར་ཐང་། པེ་ཅིན།
[^103K]: བསྐོར། སྣར་ཐང་། པེ་ཅིན།
[^104K]: ནི། སྣར་ཐང་།
[^105K]: འདི་ནི་གཡོན་བསྐོར། སྣར་ཐང་། པེ་ཅིན།
[^106K]: རིམས། སྣར་ཐང་།
[^107K]: བསྐོར། སྣར་ཐང་། པེ་ཅིན།
[^108K]: བསྐོར། སྣར་ཐང་། པེ་ཅིན།
[^109K]: དཔྲལ་དབྱེས། སྣར་ཐང་། པེ་ཅིན།
[^110K]: ཐིམས་པ། སྣར་ཐང་།
[^111K]: ནི། ཞེས་པར་མ་གཞན་ནང་མེད།
[^112K]: ཀྱི། སྣར་ཐང་། པེ་ཅིན།
[^113K]: ལ། སྣར་ཐང་། པེ་ཅིན།
[^114K]: ཨོ་ཌྱཎ། སྣར་ཐང་། པེ་ཅིན།
[^115K]: ཞུས་ཏེ། ཞེས་པར་མ་གཞན་ནང་མེད།
[^116K]: དགེའོ། པེ་ཅིན།